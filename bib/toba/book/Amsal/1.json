{
  "book": "Amsal",
  "chapter": 1,
  "verses": [
    {
      "verse": 1,
      "text": "I. Mangajarhon hapistaran do na tinembakna di buku i 1-7. II. A. Hata sipaingot parjolo (Poda 1:8-3:35). Lumbalumba unang olo iba elaon ni parjahat 8-19. III. Apoapo ni hapistaran mangapoi mangihuthon tu ibana, asa mandao hamagoan 20-33",
      "type": "title"
    },
    {
      "verse": 1,
      "text": "(I.) Ondo angka poda sipaingot ni si Salomo, anak ni si Daud, raja sian Israel:",
      "type": "content"
    },
    {
      "verse": 2,
      "text": "Asa botoon hapistaran dohot pangajaran, asa dapot antusan undangundang ni hapantason.",
      "type": "content"
    },
    {
      "verse": 3,
      "text": "Asa manjalo pangajaran ni panuturion, roha manimbang hatigoran, uhum dohot hasintongan.",
      "type": "content"
    },
    {
      "verse": 4,
      "text": "Laho mangalehon habistohon tu halak na tobok marroha, parbinotoan dohot pingkiran tu halak na bajar.",
      "type": "content"
    },
    {
      "verse": 5,
      "text": "Sai dibege na pistar ma i, asa tamba poda di ibana, jala na marroha i dapotan ruhut partogion;",
      "type": "content"
    },
    {
      "verse": 6,
      "text": "Asa diantusi umpama dohot undangundang, hatahata ni angka na pistar dohot hulingkulingannasida.",
      "type": "content"
    },
    {
      "verse": 7,
      "text": "Biar mida Jahowa do parmulaan ni parbinotoan, alai anggo halak na oto manoisi hapistaran dohot pangajaran.",
      "type": "content"
    },
    {
      "verse": 8,
      "text": "(II.) Sai tangihon ma, ale anaha, pangajaran ni amangmu, jala unang tulakkon poda ni inangmu.",
      "type": "content"
    },
    {
      "verse": 9,
      "text": "Ai bulangbulang hasoloan do i di ulum, jala horunghorung landus di rungkungmu.",
      "type": "content"
    },
    {
      "verse": 10,
      "text": "Ale anaha, molo dielaela halak pardosai ho, unang ma ho mangoloi.",
      "type": "content"
    },
    {
      "verse": 11,
      "text": "Tung sura didok nasida: Beta hita marbajo laho mandurushon mudar, itagopgop ma halak na so marpipot, soada paralaan.",
      "type": "content"
    },
    {
      "verse": 12,
      "text": "Itapolgak ma nasida songon i mangolu, songon na binahen ni parbeguan, jala angka na daulat i, songon halak angka na turun tu tanoman.",
      "type": "content"
    },
    {
      "verse": 13,
      "text": "Marragam ma arta angka na arga dapot hita, gohanta ma jabunta tabantaban!",
      "type": "content"
    },
    {
      "verse": 14,
      "text": "Marpintu ma ho di tongatonganami, sisada puro ma hita sudena!",
      "type": "content"
    },
    {
      "verse": 15,
      "text": "Ale anaha, unang ma olo ho sauduran rap dohot nasida, paholang tagonan patmu sian dalannasida i.",
      "type": "content"
    },
    {
      "verse": 16,
      "text": "Ai marlojong tu jea do patnasida i, jala hapogan nasida laho mandurushon mudar.",
      "type": "content"
    },
    {
      "verse": 17,
      "text": "Ai tung na so marguna do taon on rambang di adopan ni nasa na marhabong.",
      "type": "content"
    },
    {
      "verse": 18,
      "text": "Nasida pe, mudarnasida sandiri do na binajoanna disi, hosanasida sandiri do na ginopgopanna.",
      "type": "content"
    },
    {
      "verse": 19,
      "text": "Sai songon i do pangalaho ni ganup na hisapan di pangomoan, tung hosa ni indukna do dibuat.",
      "type": "content"
    },
    {
      "verse": 20,
      "text": "(III.) Sai joujou do hapistaran i di balian, dipangiar do suarana di angka alaman.",
      "type": "content"
    },
    {
      "verse": 21,
      "text": "Di partumpuran ni hariburon do nasida joujou, di pintu harbangan ni huta i ditingtingkon hatahatana songon on:",
      "type": "content"
    },
    {
      "verse": 22,
      "text": "Sadia leleng on, hamu ale angka na oto, haholonganmuna haotoon? Jala halomohononmuna insahinsak; hamu ale angka panginsahi? Jala hagigihononmuna parbinotoan; hamu ale angka na bodo?",
      "type": "content"
    },
    {
      "verse": 23,
      "text": "Ua mulak ma hamu mangoloi pinsangpinsangku! Ida ma, pangusehononku ma tu hamu Tondingku, pabotohononku ma angka hatangku tu hamu!",
      "type": "content"
    },
    {
      "verse": 24,
      "text": "Ala joujou Ahu, hape manjua ia hamu; husurdukkon tanganku, hape ndang adong parduli disi nanggo sahalak.",
      "type": "content"
    },
    {
      "verse": 25,
      "text": "Lam diambolongkon hamu tahe sandok panuturionku, jala pinsangpinsangku ndang dioloi hamu:",
      "type": "content"
    },
    {
      "verse": 26,
      "text": "Ahu pe nda martata ma Ahu di hinamagomuna, mangolesi ma Ahu di haroro ni hagodoron tu hamu.",
      "type": "content"
    },
    {
      "verse": 27,
      "text": "Molo ro hagodoron tu hamu songon habahaba, jala jeamuna ro songon halisungsung, molo ro tu hamu hagogotan dohot hasosahan.",
      "type": "content"
    },
    {
      "verse": 28,
      "text": "Disi ma jouonnasida Ahu, hape ndang alusanku; pasogotonnasida ma mangalului Ahu, hape ndang jumpang nasida Ahu.",
      "type": "content"
    },
    {
      "verse": 29,
      "text": "Ala naung hinagigihonnasida parbinotoan, jala ndang dipillit biar mida Jahowa.",
      "type": "content"
    },
    {
      "verse": 30,
      "text": "Jala ndang dioloi panuturionku, jala ndang dipengkon sandok pinsangpinsangku.",
      "type": "content"
    },
    {
      "verse": 31,
      "text": "Jadi ingkon panganonnasida parbue ni dalannasida, jala habutongkononna sangkapsangkap ni rohana sandiri.",
      "type": "content"
    },
    {
      "verse": 32,
      "text": "Ai panundalion ni halak na oto laos mambunu nasida, jala hapedemon ni halak na bodo laos mangago nasida.",
      "type": "content"
    },
    {
      "verse": 33,
      "text": "Alai manang ise na tumangihon Ahu, marsonangsonang ma ibana maringanan, jala sonang rohana maradophon hagodoron dohot jea.",
      "type": "content"
    }
  ]
}