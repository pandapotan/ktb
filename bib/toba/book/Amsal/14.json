{
  "book": "Amsal",
  "chapter": 14,
  "verses": [
    {
      "verse": 1,
      "text": "I. Pujipujian di hapistaron marhite sian pangalaho ariari 1-35",
      "type": "title"
    },
    {
      "verse": 1,
      "text": "(I.) Hapistaran ni angka parompuan pajongjong jabuna, alai anggo na oto, laos tanganna sandiri mangalohaisa.",
      "type": "content"
    },
    {
      "verse": 2,
      "text": "Manang ise na marpangalahohon hatigoranna mabiar do mida Jahowa, alai anggo halak na pageduk dalanna, palea Ibana do.",
      "type": "content"
    },
    {
      "verse": 3,
      "text": "Di bagasan pamangan ni halak na oto do linsinglinsing ni jungkatna; alai anggo bibir ni halak na pistar mangaramoti nasida.",
      "type": "content"
    },
    {
      "verse": 4,
      "text": "Molo so adong horbo paninggala, rumar ma sopo; alai godang parsaulian dapot sian gogo ni horbo.",
      "type": "content"
    },
    {
      "verse": 5,
      "text": "Sitindangi haposan, ndang olo margabus, alai mangkusiphon gabus do anggo halak sitindangkon sipaotooto.",
      "type": "content"
    },
    {
      "verse": 6,
      "text": "Mangalului hapistaran do halak pangarehe, hape ndang jumpangsa; alai muda do dapot halak na marroha i parbinotoan.",
      "type": "content"
    },
    {
      "verse": 7,
      "text": "Paholang ma ho sian baoa na oto, ndang tagamon dapot ho bibir na marparbinotoan di ibana.",
      "type": "content"
    },
    {
      "verse": 8,
      "text": "Hapistaran ni na bisuk do i: Ditimbang do dalanna, alai anggo haotoon ni halak na oto panginsu do i.",
      "type": "content"
    },
    {
      "verse": 9,
      "text": "Tung na so marguna do pelean parsalaan di halak na oto, alai anggo di tongatonga ni halak partigor do hasortaon.",
      "type": "content"
    },
    {
      "verse": 10,
      "text": "Roha i do tumanda arsak ni rohana sandiri, las ni rohana pe, ndang dapot hilalaon ni halak sileban.",
      "type": "content"
    },
    {
      "verse": 11,
      "text": "Bagas ni halak parjahat siap do, alai anggo undungundung ni halak partigor martumbur do.",
      "type": "content"
    },
    {
      "verse": 12,
      "text": "Adong do sada dalan, tigor do i di roha ni jolma, hape anggo ujungna gabe dalan tu hamatean do.",
      "type": "content"
    },
    {
      "verse": 13,
      "text": "Nang di bagasan parengkelon, tupa do marsak roha, jala ujung ni las ni roha sisongon i hajepolon do.",
      "type": "content"
    },
    {
      "verse": 14,
      "text": "Mahap binahen ni dalanna do parroha na marbalik i, alai dihasabamhon baoa na denggan roha i do na di ibana.",
      "type": "content"
    },
    {
      "verse": 15,
      "text": "Halak na oto marhatutuhon luhut hatahata, alai anggo halak na bisuk i, ditimbang do langkalangkana.",
      "type": "content"
    },
    {
      "verse": 16,
      "text": "Mabiar do ia jolma na pistar, gabe sumurut ibana sian hajahaton, alai anggo halak na oto patealteal hatahatana huhut pedem.",
      "type": "content"
    },
    {
      "verse": 17,
      "text": "Halak parpiripiri mangulahon haotoon, jala baoa panggetegete dihagigihon halak do.",
      "type": "content"
    },
    {
      "verse": 18,
      "text": "Halak na oto martohap haotoon, alai martumpalhon parbinotoan do ianggo halak na bisuk.",
      "type": "content"
    },
    {
      "verse": 19,
      "text": "Marsomba do sogot halak parjahat di jolo ni halak na denggan roha, jala halak na jungkat di lambung pintu ni partigor.",
      "type": "content"
    },
    {
      "verse": 20,
      "text": "Molo dung pogos, peus nang alealena mida ibana, alai torop do aleale ni halak na mora.",
      "type": "content"
    },
    {
      "verse": 21,
      "text": "Manang ise na lea roha mida alealena, pardosa do i; alai manang ise na asi roha mida na dangol, martua do.",
      "type": "content"
    },
    {
      "verse": 22,
      "text": "Tung so lilu ma halak angka na marsangkap hajahaton? Tung so dapotan asi ni roha dohot haburjuon ma halak na marsangkap na denggan?",
      "type": "content"
    },
    {
      "verse": 23,
      "text": "Sai mardongan parsaulian do nasa hangaluton, alai anggo hata teal mambahen hurangan halak.",
      "type": "content"
    },
    {
      "verse": 24,
      "text": "Tumpal ni halak na pistar do hamoraonnasida, alai haotoon do anggo tengatenga ni halak na oto.",
      "type": "content"
    },
    {
      "verse": 25,
      "text": "Siondingi hosa do halak sitindangkon hasintongan, alai anggo halak sitindangkon gabus mangagohon do.",
      "type": "content"
    },
    {
      "verse": 26,
      "text": "Biar mida Jahowa do partanobatoan na togu, laos gabe haporusan di angka anakna do Ibana.",
      "type": "content"
    },
    {
      "verse": 27,
      "text": "Biar mida Jahowa do mual hangoluan, asa mandao angka jorgong ni hamatean.",
      "type": "content"
    },
    {
      "verse": 28,
      "text": "Hinatorop ni na nirajaan do hamuliaon ni raja, alai oruoru ni na nirajaan do hapipidom ni pangarajai.",
      "type": "content"
    },
    {
      "verse": 29,
      "text": "Halak na lambat tarrimas do sigodang panimbangon, alai halak parpiripiri pagodang haotoon.",
      "type": "content"
    },
    {
      "verse": 30,
      "text": "Ngolu tu pamatang do roha halambohon, alai manggagat tu holiholi do anggo roha pangiburuon.",
      "type": "content"
    },
    {
      "verse": 31,
      "text": "Manang ise na mangarupa halak na parir, mangaleai Sitompa ibana do; alai manang ise na pasangap Ibana, asi do rohana mida na pogos.",
      "type": "content"
    },
    {
      "verse": 32,
      "text": "Binahen ni hajahatonna pupur parjahat i, alai nalom do roha ni partigor nang di hamamatena.",
      "type": "content"
    },
    {
      "verse": 33,
      "text": "Di bagasan roha ni halak na pistar do tongon mangulon hapistaran, alai sai tartanda do i di tongatonga ni halak na oto.",
      "type": "content"
    },
    {
      "verse": 34,
      "text": "Habonaron do patimbul sada bangso, alai haurahon ni angka bangso do ianggo dosa i.",
      "type": "content"
    },
    {
      "verse": 35,
      "text": "Lomo do roha ni raja mida naposo na pantas marroha, alai hona rimasna do ianggo sibahen haurahon.",
      "type": "content"
    }
  ]
}