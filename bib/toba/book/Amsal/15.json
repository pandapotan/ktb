{
  "book": "Amsal",
  "chapter": 15,
  "verses": [
    {
      "verse": 1,
      "text": "I. Hapistaran na tarida gumodang di angka pangkataion 1-33",
      "type": "title"
    },
    {
      "verse": 1,
      "text": "(I.) Alus na lambok paombun rimas, alai anggo hata na horas mambahen marsijongjong ateate.",
      "type": "content"
    },
    {
      "verse": 2,
      "text": "Dila ni halak na pistar paholpu parbinotoan, alai anggo pamangan ni halak na oto marbullakbullakkon haotoon.",
      "type": "content"
    },
    {
      "verse": 3,
      "text": "Manatap manonggor do mata ni Jahowa tu liat portibi on, marnida halak na jahat dohot na denggan marroha.",
      "type": "content"
    },
    {
      "verse": 4,
      "text": "Dila halambohon do sada hau hangoluan, alai anggo ansiansi marhite sian i, hasedaon ni roha di bagasan do i.",
      "type": "content"
    },
    {
      "verse": 5,
      "text": "Halak na oto mangkasogohon pangajaran ni amana, alai jolma na bisuk do manang ise na marateatehon pinsangpinsang.",
      "type": "content"
    },
    {
      "verse": 6,
      "text": "Di bagasan jabu ni halak partigor do godang arta, alai parohon hagaoron do anggo parsaulian tu parjahat.",
      "type": "content"
    },
    {
      "verse": 7,
      "text": "Pamangan ni halak na pistar manaburhon parbinotoan, ndang songon i anggo roha ni halak na oto.",
      "type": "content"
    },
    {
      "verse": 8,
      "text": "Marbiasbias do roha ni Jahowa mida pelean ni halak parjahat, alai anggo tangiang ni halak partigor lomo ni rohana do i.",
      "type": "content"
    },
    {
      "verse": 9,
      "text": "Marbiasbias do roha ni Jahowa mida dalan ni parjahat alai dihaholongi rohana do manang ise na mareakkon hatigoran.",
      "type": "content"
    },
    {
      "verse": 10,
      "text": "Pangajaran na posi do mangonai tu manang ise na tumadingkon dalan hatigoran; ingkon mate do halak na mangkagigihon pinsangpinsang.",
      "type": "content"
    },
    {
      "verse": 11,
      "text": "Gari parbeguan dohot banua toru sahali patar do di jolo ni Jahowa, lam angka roha ni jolma manisia ma.",
      "type": "content"
    },
    {
      "verse": 12,
      "text": "Ndang lomo roha ni pangarehe hona pinsang ibana, ndang laho ibana tumopot halak na pistar.",
      "type": "content"
    },
    {
      "verse": 13,
      "text": "Roha na hilas pasihar panaili, alai molo marsak roha margudompong ma tondi.",
      "type": "content"
    },
    {
      "verse": 14,
      "text": "Roha na pantas mangalului parbinotoan, alai anggo bohi ni halak na oto lilian mida haotoon.",
      "type": "content"
    },
    {
      "verse": 15,
      "text": "Luhut ariari ni na parir jahat do di rohana, alai anggo roha na hilas i hira marharoan tongtong.",
      "type": "content"
    },
    {
      "verse": 16,
      "text": "Tagonan na otik mardongan biar mida Jahowa, asa arta godang mardongan hasusaan.",
      "type": "content"
    },
    {
      "verse": 17,
      "text": "Tagonan ingkau rata mardongan holong ni roha, sian lombu na pinamokmok mardongan pangiburuon.",
      "type": "content"
    },
    {
      "verse": 18,
      "text": "Baoa parpiripiri pahehe parbadaan, alai anggo halak na lambat tarrimas mangintopi pargulutan.",
      "type": "content"
    },
    {
      "verse": 19,
      "text": "Tudos do dalan ni sigurbak ulu tu handang sian bulu duri, alai manaletes do anggo lapang ni halak partigor.",
      "type": "content"
    },
    {
      "verse": 20,
      "text": "Anak na pistar palas roha ni amana, alai jolma na oto sahali do manang ise na palea inana.",
      "type": "content"
    },
    {
      "verse": 21,
      "text": "Haotoon do apala las ni roha ni halak na hurang roha, alai anggo halak na pantas marroha pabulus pangalahona.",
      "type": "content"
    },
    {
      "verse": 22,
      "text": "Sai na tarselak do angka sangkap molo soada tuptupan, alai molo torop panuturi, sai tulus ma.",
      "type": "content"
    },
    {
      "verse": 23,
      "text": "Dapotan las ni roha baoa marhite sian paraluson ni pamanganna, jala hata sisandok pe di tingki halehetanna, mansai denggan do.",
      "type": "content"
    },
    {
      "verse": 24,
      "text": "Lapang hangoluan manuju dompak ginjang do di halak na pantas marroha, asa dipaholang dirina sian dalan na tuat tu banuatoru.",
      "type": "content"
    },
    {
      "verse": 25,
      "text": "Siap do bagas ni halak na jungkat bahenon ni Jahowa, alai hot do ianggo talutuk ni boruboru na mabalu dihajongjongkon.",
      "type": "content"
    },
    {
      "verse": 26,
      "text": "Marbiasbias di roha ni Jahowa mida sangkapsangkap angka na roa; alai pita do di jolona angka pangkataion sian holong ni roha.",
      "type": "content"
    },
    {
      "verse": 27,
      "text": "Laos manggaori bagasna sandiri do manang ise na mangadangi pangomoan na so turut, alai sai mangolu ma halak na mangkasogohon sisip.",
      "type": "content"
    },
    {
      "verse": 28,
      "text": "Marhusari do jolo roha ni halak partigor taringot tu alusna, alai anggo pamangan ni halak parjahat marbullakbullakkon hajahaton.",
      "type": "content"
    },
    {
      "verse": 29,
      "text": "Holang do Jahowa sian halak parjahat, alai ditangihon do anggo tangiang ni halak partigor.",
      "type": "content"
    },
    {
      "verse": 30,
      "text": "Sihar ni panaili palashon roha, barita na denggan mambahen marmiak holiholi.",
      "type": "content"
    },
    {
      "verse": 31,
      "text": "Pinggol na tumangihon pinsangpinsang hangoluan, mian do di tongatonga ni halak na pistar.",
      "type": "content"
    },
    {
      "verse": 32,
      "text": "Manang ise na manjua pangajaran, palea rohana sandiri do, alai manang ise na tumangihon pinsangpinsang dapotan roha ma.",
      "type": "content"
    },
    {
      "verse": 33,
      "text": "Biar mida Jahowa do pangajaran tu hapistaran, jala haserepon do patujolo ni hamuliaon.",
      "type": "content"
    }
  ]
}