{
  "book": "Amsal",
  "chapter": 21,
  "verses": [
    {
      "verse": 1,
      "text": "I. Angka hata sipaingot taringot tu agama dohot hahormaton 1-31",
      "type": "title"
    },
    {
      "verse": 1,
      "text": "(I.) Tudoshon aek ni angka sunge do roha ni raja di bagasan tangan ni Jahowa, tung tu sandok lomo ni rohana do ditogutogu.",
      "type": "content"
    },
    {
      "verse": 2,
      "text": "Saluhut dalan ni baoa tigor do di rohana sandiri, alai Jahowa do mangantan angka roha.",
      "type": "content"
    },
    {
      "verse": 3,
      "text": "Lomoan do roha ni Jahowa mida na mangulahon hatigoran dohot uhum, asa mida pelean.",
      "type": "content"
    },
    {
      "verse": 4,
      "text": "Mata haginjangon dohot roha hajungkaton dohot tiur ni parnidaan ni halak parjahat, dosa sambing do i.",
      "type": "content"
    },
    {
      "verse": 5,
      "text": "Sangkapsangkap ni halak na padot manjadihon hadumaon situtu, alai anggo halak na hojok, ingkon haraparon do.",
      "type": "content"
    },
    {
      "verse": 6,
      "text": "Manang ise na papunguhon arta marhite sian dila sipaotooto, ombun sambing do i di halak na mangalului hamatean.",
      "type": "content"
    },
    {
      "verse": 7,
      "text": "Pangarupaon ni halak parjahat manggagat tu ibana sandiri, ai manjua do nasida mangulahon uhum hasintongan.",
      "type": "content"
    },
    {
      "verse": 8,
      "text": "Marlegotlegot do dalan ni baoa parjahat, alai tigor do anggo ulaon ni halak na pita marroha.",
      "type": "content"
    },
    {
      "verse": 9,
      "text": "Tagonan do maringan di bubung parsuhi ni jabu, asa marsajabu dohot parompuan parbadabada.",
      "type": "content"
    },
    {
      "verse": 10,
      "text": "Roha ni halak parjahat mangapian di hajahaton, ndang tagamon marasi ni roha ibana, nang mida alealena.",
      "type": "content"
    },
    {
      "verse": 11,
      "text": "Molo tarjepol pangarehe, dapotan bisuk ma na oto, jala molo niajaran halak na pistar, ganda ma parbinotoanna.",
      "type": "content"
    },
    {
      "verse": 12,
      "text": "Manatap manonggor do Partigor i dompak bagas ni halak parjahat, laos didabuhon halak parjahat i tu hamagoan.",
      "type": "content"
    },
    {
      "verse": 13,
      "text": "Manang ise na manongsong pinggolna maradophon angguk ni na parir, joujou nang ibana sogot, hape ndang adong na mangalusi.",
      "type": "content"
    },
    {
      "verse": 14,
      "text": "Silehonlehon di sihabunian paombun rimas, jala silua di ampuan paombun piripiri bolon.",
      "type": "content"
    },
    {
      "verse": 15,
      "text": "Marlas ni roha do halak partigor mangulahon uhum; alai hasonggoton sambing do i, anggo di halak siulahon jea.",
      "type": "content"
    },
    {
      "verse": 16,
      "text": "Jolma na lilu sian dalan hapistaran, ingkon mangangguhi ibana di bagasan parbeguan.",
      "type": "content"
    },
    {
      "verse": 17,
      "text": "Ingkon hurangan do baoa na girgir marpanggalangon, ndang tagamon mamora manang ise na holong roha di anggur dohot di pangirpangir.",
      "type": "content"
    },
    {
      "verse": 18,
      "text": "Bahen partobus ni partigor do halak parjahat i, jala singkat ni halak parroha sisangunjur do halak pangoseose.",
      "type": "content"
    },
    {
      "verse": 19,
      "text": "Dengganan maringan iba di halongonan, asa marsajabu dohot parompuan parbadabada dohot na murhing.",
      "type": "content"
    },
    {
      "verse": 20,
      "text": "Arta na arga dohot miak na hushus do di jabu ni halak na pistar, alai anggo jolma na oto mansuasaehonsa do.",
      "type": "content"
    },
    {
      "verse": 21,
      "text": "Manang ise na mangaradoti hatigoran dohot habasaon, dapotan hangoluan, hatigoran dohot hamuliaon ibana.",
      "type": "content"
    },
    {
      "verse": 22,
      "text": "Dipanaek halak na pistar do huta ni halak na begu, jala diparumpak do tanobato pangatauanna i.",
      "type": "content"
    },
    {
      "verse": 23,
      "text": "Manang ise na mangaramoti pamanganna dohot dilana, i ma na mangaramoti tondina maradophon hagogotan.",
      "type": "content"
    },
    {
      "verse": 24,
      "text": "Halak na ginjang marroha manelengneleng, pangelak do goarna; marpangalahohon hajungkatonna na tarlobi do ibana.",
      "type": "content"
    },
    {
      "verse": 25,
      "text": "Hisaphisap ni sigurbak ulu mambunu ibana sandiri, ai manjua do tanganna mulaulaon.",
      "type": "content"
    },
    {
      "verse": 26,
      "text": "Ariari do adong hinapian ni rohana; alai anggo halak partigor buas do mangalehon, jala ndang mangkoliti.",
      "type": "content"
    },
    {
      "verse": 27,
      "text": "Hagigian hian do pelean ni halak parjahat, muba do sogirna molo marsangkap tu hajahaton umbahen dipelehon.",
      "type": "content"
    },
    {
      "verse": 28,
      "text": "Sai na mago do sitindangi pargapgap, alai anggo baoa pananginangi masuk do ibana mandok suara ro di salelenglelengna.",
      "type": "content"
    },
    {
      "verse": 29,
      "text": "Baoa parjahat papuragahon bohina, alai anggo halak partigor pahothon dalanna.",
      "type": "content"
    },
    {
      "verse": 30,
      "text": "Ndada hasea hapistaran, manang roha hapantason manang tuptupan anggo maralohon Jahowa.",
      "type": "content"
    },
    {
      "verse": 31,
      "text": "Pinadiri pe hoda tu ari tongtangan, alai guru di Jahowa do anggo haantuon.",
      "type": "content"
    }
  ]
}