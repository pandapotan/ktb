{
  "book": "Roma",
  "chapter": 15,
  "verses": [
    {
      "verse": 1,
      "text": "I. Naeng marsada ni roha huria i 1-13. II. Ulaon ni apostel i tu angka sipelebegu 14-21. III. Siholna di huria Rom 22-33",
      "type": "title"
    },
    {
      "verse": 1,
      "text": "(I.) Alai patut do hita na margogo i manganju hagaleon ni angka na hurang gogo, jala unang ma tahasiani dirinta.",
      "type": "content"
    },
    {
      "verse": 2,
      "text": "Ganup ma hita mambahen halomoan ni roha ni dongan, laho padengganhon jala pauliulihon.",
      "type": "content"
    },
    {
      "verse": 3,
      "text": "Ai nang Kristus pe, ndang dihasiani dirina; songon na nidok ni Surat i tahe: \"Toho do tu ahu reherehe ni angka na mangarehei Ho!\"",
      "type": "content"
    },
    {
      "verse": 4,
      "text": "Ai nasa na tarsurat hian, bahen poda di hita do, umbahen na tarsurat; asa marpangkirimon hita binahen ni habengeton dohot pangapulon na di bagasan Surat i.",
      "type": "content"
    },
    {
      "verse": 5,
      "text": "Alai dilehon Debata, nampuna habengeton dohot pangapulon i, ma tu hamu hasadaon ni roha sama hamu mangihuthon Kristus Jesus,",
      "type": "content"
    },
    {
      "verse": 6,
      "text": "asa sahata sasoara hamu mamuji Debata jala Ama ni Tuhanta Jesus Kristus!",
      "type": "content"
    },
    {
      "verse": 7,
      "text": "Dibahen i masijangkonan ma hamu, songon panjangkon ni Kristus di hita, bahen hasangapon ni Debata.",
      "type": "content"
    },
    {
      "verse": 8,
      "text": "Ai on do hudok: Naung gabe pangoloi di angka na tarsunat do Kristus ala ni hasintongan ni Debata, laho pahothon bagabaga na tu angka ompu najolo.",
      "type": "content"
    },
    {
      "verse": 9,
      "text": "Alai dipasangap angka sipelebegu i do Debata ala ni asi ni rohana, songon naung tarsurat: \"Ala ni i do pujionku Ho di tongatonga ni angka sipelebegu jala endehononku ma Goarmu!\"",
      "type": "content"
    },
    {
      "verse": 10,
      "text": "Jala didok di na asing muse: \"Marolopolop ma hamu angka sipelebegu rap dohot bangsona!\"",
      "type": "content"
    },
    {
      "verse": 11,
      "text": "Jala di na asing muse: \"Puji hamu ma Tuhan i, sude hamu angka sipelebegu, jala pujion ni saluhut angka bangso ma Ibana!\"",
      "type": "content"
    },
    {
      "verse": 12,
      "text": "Jala didok si Jesaya do muse: \"Adong ma sogot urat ni si Isai, jala hehe ma na manggomgomi angka parbegu; tu Ibana ma mangkirim angka bangso!\"",
      "type": "content"
    },
    {
      "verse": 13,
      "text": "Alai gok ma dibasabasahon Debata, nampuna pangkirimon i, tu hamu ragam ni halalas ni roha dohot dame di bagasan haporseaon, asa lam sumurung hamu marpangkirimon, pinargogoan ni Tondi Parbadia!",
      "type": "content"
    },
    {
      "verse": 14,
      "text": "(II.) Ahu pe tangkas do huboto, naung gok habasaron jala saluhut hapistaran hamu, angka dongan; na tarbahen hamu do masipasingotan.",
      "type": "content"
    },
    {
      "verse": 15,
      "text": "Alai barani do ahu mambahen saotik surat tu hamu, songon na pasingothon hamu ala ni asi ni roha na binasabasahon ni Debata tu ahu.",
      "type": "content"
    },
    {
      "verse": 16,
      "text": "Ai naung gabe parhalado ni Kristus Jesus do ahu tu halak sipelebegu, asa huulahon barita na uli ni Debata, anggiat angka sipelebegu i gabe pelean na tau jaloon, na pinarbadiaan di bagasan Tondi Parbadia.",
      "type": "content"
    },
    {
      "verse": 17,
      "text": "Asa na tarpuji ahu do diringku di bagasan Kristus Jesus, marningot ulaon na hujalo sian Debata.",
      "type": "content"
    },
    {
      "verse": 18,
      "text": "Ai ndang hum rohangku mangkatahon na so dihorhon Kristus di bagasan ahu, manogunogu angka sipelebegu tu pangoloion, di hata dohot di ulaon,",
      "type": "content"
    },
    {
      "verse": 19,
      "text": "mardongan hagogoon ni tanda dohot halongongan, di bagasan hagogoon ni Tondi Parbadia. Songon i do sahat hupatubegehon barita na uli na sian Kristus, mamungka sian Jerusalem dohot luat na humaliang sahat ro di Ilirikum.",
      "type": "content"
    },
    {
      "verse": 20,
      "text": "Alai hasurunganku do huetong: Mamaritahon barita na uli i sandok di na so tarbarita dope Goar ni Kristus, asa unang ahu songon na pauli jabu diatas ojahan ni na leban.",
      "type": "content"
    },
    {
      "verse": 21,
      "text": "Alai mangihuthon hata ni Surat i: \"Marnida ma angka na so dapotan barita i, jala mangantusi ma angka na so dung umbegesa.\"",
      "type": "content"
    },
    {
      "verse": 22,
      "text": "(III.) Laos i do mangambat ahu gumodang, umbahen na so ro ahu, manopot hamu.",
      "type": "content"
    },
    {
      "verse": 23,
      "text": "Alai anggo nuaeng: Ndang adong be siulaonku di angka luat i; jala nunga manang piga taon hian dihasiholi rohangku manopot hamu, laho borhat tu Hispania.",
      "type": "content"
    },
    {
      "verse": 24,
      "text": "Ai hirim do rohangku, idaonku hamu di na mamolus ahu, jala pataruonmuna ahu tusi, dung jolo sombu rohangku otik marnida hamu.",
      "type": "content"
    },
    {
      "verse": 25,
      "text": "Alai tu Jerusalem dope langkangku anggo saonari, sumarihon angka na badia i.",
      "type": "content"
    },
    {
      "verse": 26,
      "text": "Ai dipaputus huria Makedonia dohot Akaya do, mambahen pangurupion tu angka dongan na hurangan di Jerusalem.",
      "type": "content"
    },
    {
      "verse": 27,
      "text": "I ma tahinasida; ai tutu utangnasida do i: Ai molo angka sipelebegu gabe partohap di arta partondion na di nasida, tama do antong ditolongi angka sipelebegu nasida taringot tu angka na ringkot di daging.",
      "type": "content"
    },
    {
      "verse": 28,
      "text": "Ia dung hupaujung i jala tangkas hupatolhas parsaulian on, borhat ma ahu sian hamu tu Hispania.",
      "type": "content"
    },
    {
      "verse": 29,
      "text": "Alai huboto do, molo ro ahu tu hamu, mantat hagogok ni pasupasu ni Kristus do ahu ro.",
      "type": "content"
    },
    {
      "verse": 30,
      "text": "Alai huapoi ma hamu ale angka dongan, marhitehite Tuhanta Jesus Kristus dohot marhitehite holong ni roha ni Tondi i: Dongani hamu ma ahu marungkil marhite sian na tumangiangkon ahu tu Debata,",
      "type": "content"
    },
    {
      "verse": 31,
      "text": "anggiat dipalua ahu sian angka na tois na di Judea jala anggiat dihalomohon angka na badia i ulaonki na tu Jerusalem,",
      "type": "content"
    },
    {
      "verse": 32,
      "text": "anggiat marlas ni roha ahu sahat tu hamu hombar tu roha ni Debata, gabe rap tarapul rohanta.",
      "type": "content"
    },
    {
      "verse": 33,
      "text": "Didongani Debata Pardame i ma hamu saluhutna! Amen.",
      "type": "content"
    }
  ]
}