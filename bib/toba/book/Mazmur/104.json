{
  "book": "Mazmur",
  "chapter": 104,
  "verses": [
    {
      "verse": 1,
      "text": "I. Ende pujipujian marningot hagogoon, habisuhon dohot habasaon ni Sitompa dohot Siparmudu sasudena 1-23. II. Pangkalongangion di jadijadian ni Debata angka na marmulia i 24-35.",
      "type": "title"
    },
    {
      "verse": 1,
      "text": "(I.) Puji ma Jahowa, ale tondingku! Na bolon situtu do Ho, ale Jahowa Debatangku, marpangkean hasangapon dohot hamuliaon do Ho.",
      "type": "content"
    },
    {
      "verse": 2,
      "text": "Hatiuron dialithon Ibana hira ulos, Ibana pahembangkon angka langit songon rimberimbe.",
      "type": "content"
    },
    {
      "verse": 3,
      "text": "Ibana manggulanggulangi di angka aek bilutna parginjang; huretana do dibahen angka ombun i, mardalandalan do Ibana di atas habong ni alogo.",
      "type": "content"
    },
    {
      "verse": 4,
      "text": "Ibana mambahen angka alogo surusuruanna, api na marjimburjimbur bahen parhaladona.",
      "type": "content"
    },
    {
      "verse": 5,
      "text": "Nunga dipaojak Ibana tano on tu angka ojahanna i, asa unang lalolalo salelenglelengna.",
      "type": "content"
    },
    {
      "verse": 6,
      "text": "Lintong majoajo do pangkuphupina dibahen hira ulos, disalpui aek i do angka dolok.",
      "type": "content"
    },
    {
      "verse": 7,
      "text": "Maporus do angka i dibahen pangasupim, humalaput do nasida maporus maradophon soara ni ronggurmu.",
      "type": "content"
    },
    {
      "verse": 8,
      "text": "Hinsat ma angka dolok, marongrong ma angka rura tu inganan, na pinaojakmu hian di nasida.",
      "type": "content"
    },
    {
      "verse": 9,
      "text": "Nunga dibahen Ho hian sada parbolatan, na so tupa salpuanna, ndang jadi ulahanna manghungkupi tano on.",
      "type": "content"
    },
    {
      "verse": 10,
      "text": "Ibana manongos angka mual di angka rura, sian holangkolang ni angka dolok do angka i mabaor.",
      "type": "content"
    },
    {
      "verse": 11,
      "text": "Dipasobur nasida saluhut binatang harangan, gabe sombu ma uas ni angka halode harangan.",
      "type": "content"
    },
    {
      "verse": 12,
      "text": "Marasari di lambungnasida i pidong angka na martongatonga langit, angka na pahar soarana sian holangkolang ni angka dangka.",
      "type": "content"
    },
    {
      "verse": 13,
      "text": "Ibana pasobur angka dolok sian angka bilutna parginjang i, sian parbue ni angka jadijadianmu do butong tano on.",
      "type": "content"
    },
    {
      "verse": 14,
      "text": "Ibana patubuhon duhutduhut di pinahan dohot ingkau rata bahen parulian ni jolma, laho paruarhon roti sian tano on.",
      "type": "content"
    },
    {
      "verse": 15,
      "text": "Ro di anggur, na palas roha ni jolma na gale i, asa marmiak bohina lobi sian na hona miak, dohot roti na tumungkol roha ni jolma na gale i.",
      "type": "content"
    },
    {
      "verse": 16,
      "text": "Butongan ma angka hau ni Jahowa, angka hau Ares ni Libanon, angka na sinuanna i.",
      "type": "content"
    },
    {
      "verse": 17,
      "text": "Disi ma marasari angka pidong; siboru tasik i na marjabuhon hau tusam.",
      "type": "content"
    },
    {
      "verse": 18,
      "text": "Angka bedu do nampuna dolok angka na timbo i, haporusan ni angka antuasu do angka dolok batu.",
      "type": "content"
    },
    {
      "verse": 19,
      "text": "Ibana mambahen bulan panjujuran tingki, diboto mata ni ari do hasundutanna.",
      "type": "content"
    },
    {
      "verse": 20,
      "text": "Ho do mambahen haholomon, jadi tubu ma borngin, disi ma gumamang saluhut binatang harangan;",
      "type": "content"
    },
    {
      "verse": 21,
      "text": "Singa na bajar, angka na patungaor mangido sisoroonna jala mangalului sian Debata sipanganonnasida.",
      "type": "content"
    },
    {
      "verse": 22,
      "text": "Binsar mata ni ari, manginsurut ma nasida, laho manggompang tubagasan liangnasida.",
      "type": "content"
    },
    {
      "verse": 23,
      "text": "Ruar ma jolma i tumopot ulaonna, na pinuhutanna rasirasa bot ari.",
      "type": "content"
    },
    {
      "verse": 24,
      "text": "(II.) Tung na lan situtu do angka jadijadianmu, ale Jahowa! Saluhutna i dipauli Ho marhitehite hapistaran, tung gok jadijadianmu do tano on.",
      "type": "content"
    },
    {
      "verse": 25,
      "text": "Tole laut i na balga jala na lambas, disi do rumamang angka gulokgulok na so habilangan, binatang angka na metmet rap dohot angka na balga.",
      "type": "content"
    },
    {
      "verse": 26,
      "text": "Disi do mardalani angka parau, tole buea, na jinadihonmu, asa marmeammeam disi.",
      "type": "content"
    },
    {
      "verse": 27,
      "text": "Saluhut nasida mangaranap tu Ho, asa lehononmu sipanganonnasida di tingkina be.",
      "type": "content"
    },
    {
      "verse": 28,
      "text": "Molo dilehon Ho di nasida, dijomputi nasida, molo dipatedek Ho tanganmu, butongan nasida di na denggan i.",
      "type": "content"
    },
    {
      "verse": 29,
      "text": "Molo ditabunihon Ho bohim, holsoan ma nasida, ditait Ho ma hosanasida, monding ma nasida, jala mulak nasida tu orbuknasida hian.",
      "type": "content"
    },
    {
      "verse": 30,
      "text": "Molo ditongos Ho tondim, tartompa ma nasida, jala dipaimbaru Ho do rupa ni tano on.",
      "type": "content"
    },
    {
      "verse": 31,
      "text": "Sai ro di salelenglelengna ma hamuliaon ni Jahowa marlas ni roha ma Jahowa mida angka jadijadianna i!",
      "type": "content"
    },
    {
      "verse": 32,
      "text": "Molo Ibana mamereng tano on, jadi humuntal ma, dijama angka dolok, jadi martimus ma.",
      "type": "content"
    },
    {
      "verse": 33,
      "text": "Endehononku ma Jahowa saleleng di ngolungku, umpalu parhinaloan ma ahu umpuji Debatangku, saleleng adong dope ahu.",
      "type": "content"
    },
    {
      "verse": 34,
      "text": "Sai dihalomohon rohana ma nian pingkiranku, ianggo ahu, sai marlas ni roha do ahu mida Jahowa.",
      "type": "content"
    },
    {
      "verse": 35,
      "text": "Sai siap ma nian angka pardosa sian tano on, jala unang adong be angka parjahat! Puji ma Jahowa, ale tondingku! Halleluya!",
      "type": "content"
    }
  ]
}