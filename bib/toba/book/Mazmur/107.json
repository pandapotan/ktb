{
  "book": "Mazmur",
  "chapter": 107,
  "verses": [
    {
      "verse": 1,
      "text": "BUKU PALIMAHON: PSALMEN 107-150 Ende hamauliateon ni angka na pinalua: I. Sian halongonan 1-7. II. Sian habuangan 8-14. III. Sian hagogotan godang 15-20. IV. Sian parmaraan di laut 21-30. V. Hamauliateon marningot asi ni roha tu bangso ni Debata 31-43",
      "type": "title"
    },
    {
      "verse": 1,
      "text": "(I.) Mandok mauliate ma hamu di Jahowa, ai pardengganbasa do Ibana, ai salelenglelengna do asi ni rohana i.",
      "type": "content"
    },
    {
      "verse": 2,
      "text": "I ma dohonon ni angka na pinalua ni Jahowa, angka na pinaluana sian tangan ni musu.",
      "type": "content"
    },
    {
      "verse": 3,
      "text": "Jala angka na pinapunguna i sian angka luat, sian habinsaran dohot sian hasundutan, sian utara dohot sian laut i.",
      "type": "content"
    },
    {
      "verse": 4,
      "text": "Lilu do angka nasida di halongonan di dalan na lungun, ndang jumpang nasida huta soranganna.",
      "type": "content"
    },
    {
      "verse": 5,
      "text": "Male huhut mauas nasida, pola tarhatos rohanasida di bagasan.",
      "type": "content"
    },
    {
      "verse": 6,
      "text": "Jadi joujou ma nasida tu Jahowa di hagogotannasida i, gabe dipalua Ibana nasida sian hagogotannasida i.",
      "type": "content"
    },
    {
      "verse": 7,
      "text": "Dung i ditogihon ma nasida di dalan na tigor i, asa tolhas nasida tu huta siinganan.",
      "type": "content"
    },
    {
      "verse": 8,
      "text": "(II.) Ingkon pujionnasida ma Jahowa ala ni asi ni rohana dohot halongangan angka na binahenna i tu jolma manisia.",
      "type": "content"
    },
    {
      "verse": 9,
      "text": "Ala naung pinasabamna roha na malungun i, jala dipasuksuk na denggan i tu roha na male i.",
      "type": "content"
    },
    {
      "verse": 10,
      "text": "Angka na hundul di haholomon dohot di linggom ni hamatean, angka na nirante ni pardangolan dohot bosi.",
      "type": "content"
    },
    {
      "verse": 11,
      "text": "Ala na nialonasida i angka hata ni Debata, jala dielesi sangkap ni Natumimbul i.",
      "type": "content"
    },
    {
      "verse": 12,
      "text": "Jadi dipajimput Ibana ma rohanasida marhitehite hangaluton, angka martungkapan ma nasida, jala ndang adong sipangurupi.",
      "type": "content"
    },
    {
      "verse": 13,
      "text": "Dung i joujou ma nasida tu Jahowa di hagogotannasida, jadi dipalua ma nasida sian hasosahannasida i.",
      "type": "content"
    },
    {
      "verse": 14,
      "text": "Ibana do paruarhon nasida sian haholomon dohot sian linggom ni hamatean, jala dirapui angka rantenasida i.",
      "type": "content"
    },
    {
      "verse": 15,
      "text": "(III.) Ingkon pujionnasida ma Jahowa ala asi ni rohana dohot halongangan angka na binahenna i tu jolma manisia.",
      "type": "content"
    },
    {
      "verse": 16,
      "text": "Ala naung binolana i angka pintu haksa, jala dirosahi angka sordaksordak bosi.",
      "type": "content"
    },
    {
      "verse": 17,
      "text": "Marsipal dihilala angka na oto ala ni dalan pangalaosionnasida i dohot dibahen angka hajahatonnasida.",
      "type": "content"
    },
    {
      "verse": 18,
      "text": "Luhut do sipanganon dihaginehon rohanasida, jala nunga pola dolos nasida sahat tu angka harbangan ni hamatean.",
      "type": "content"
    },
    {
      "verse": 19,
      "text": "Dung i joujou ma nasida tu Jahowa di hagogotannasida i, jadi dipalua Ibana nasida sian angka hasosahannasida.",
      "type": "content"
    },
    {
      "verse": 20,
      "text": "Ditongos ma hatana i jala dipamalum nasida, jala dipalua nasida sian hamagoannasida i.",
      "type": "content"
    },
    {
      "verse": 21,
      "text": "(IV.) Ingkon pujionnasida ma Jahowa ala asi ni rohana dohot halongangan angka na binahenna i tu jolma manisia.",
      "type": "content"
    },
    {
      "verse": 22,
      "text": "Jala dipelehon nasida ma angka pelean hamauliateon jala dipajojor angka pambahenanna i mardongan olopolop.",
      "type": "content"
    },
    {
      "verse": 23,
      "text": "Angka na tuat marparau tu laut, angka na marboniaga tu angka laut bolon.",
      "type": "content"
    },
    {
      "verse": 24,
      "text": "Diida nasida ma angka jadijadian ni Jahowa dohot halongangan angka na binahenna di bagasan lung.",
      "type": "content"
    },
    {
      "verse": 25,
      "text": "Dung i mangkuling ma Ibana, jadi hehe ma habahaba, gabe lam timbo ma angka galumbangna i.",
      "type": "content"
    },
    {
      "verse": 26,
      "text": "Tongkin manaek nasida tu langit, tongkin tuat nasida tu angka lung, malala ma rohanasida dibahen hinamago.",
      "type": "content"
    },
    {
      "verse": 27,
      "text": "Moror do angka nasida jala lalolalo songon parmabuk, jala tarbondut do sude habisukonnasida.",
      "type": "content"
    },
    {
      "verse": 28,
      "text": "Dung i joujou ma nasida tu Jahowa di hagogotannasida i, jadi diparuar Ibana nasida sian hasosahannasida i.",
      "type": "content"
    },
    {
      "verse": 29,
      "text": "Dipasohot ma habahaba i gabe mardemak, so ma dohot angka galumbangnasidai.",
      "type": "content"
    },
    {
      "verse": 30,
      "text": "Jadi marlas ni roha ma nasida ala naung so angka i, dung i ditogihon Ibana ma nasida tu muara lomo ni rohanasida.",
      "type": "content"
    },
    {
      "verse": 31,
      "text": "(V.) Ingkon pujionnasida ma Jahowa ala asi ni rohana, dohot halongangan angka na binahenna i tu jolma manisia.",
      "type": "content"
    },
    {
      "verse": 32,
      "text": "Jala patimbulonnasida Ibana di bagasan luhutan ni bangso i, jala pujionnasida Ibana di luhutan ni angka sintua.",
      "type": "content"
    },
    {
      "verse": 33,
      "text": "Ibana mangarsik angka batang aek gabe halongonan dohot angka mual gabe tano bangkalbangkal.",
      "type": "content"
    },
    {
      "verse": 34,
      "text": "Tano bosar hian gabe garaga ala hajahaton ni angka pangisina i.",
      "type": "content"
    },
    {
      "verse": 35,
      "text": "Ibana muse mambahen halongonan hian gabe tao jala tano bangkalbangkal hian gabe angka mual.",
      "type": "content"
    },
    {
      "verse": 36,
      "text": "Dung i tusi ma dipaian angka na male, gabe dipaojak nasida ma sada huta inganan.",
      "type": "content"
    },
    {
      "verse": 37,
      "text": "Jadi disaburi nasida ma angka ladang i, jala dipungka angka porlak anggur, jala gabe do na niulanasida i.",
      "type": "content"
    },
    {
      "verse": 38,
      "text": "Dung i dipasupasu Ibana ma nasida, gabe sopar situtu nasida, pinahannasida i pe dipasinur do.",
      "type": "content"
    },
    {
      "verse": 39,
      "text": "Dung i lam otik ma ianggo nasida, jala tarjimput dibahen pangarupaon, hinamago dohot pardangolan.",
      "type": "content"
    },
    {
      "verse": 40,
      "text": "Ibana mangusehon haleaon tu angka induk, jala dililuhon nasida di halongonan soada dalan.",
      "type": "content"
    },
    {
      "verse": 41,
      "text": "Jala Ibana patimbul na pogos sian pardangolan jala dibahen angka marga songon birubiru toropna.",
      "type": "content"
    },
    {
      "verse": 42,
      "text": "Diida angka partigor i ma i, jadi marlas ni roha ma nasida gabe manguntam ma pamangan ni nasa hajahaton.",
      "type": "content"
    },
    {
      "verse": 43,
      "text": "Manang ise na pantas roha ditimbangi ma angka i, jala diparateatehon nasida ma angka asiasi ni Jahowa.",
      "type": "content"
    }
  ]
}