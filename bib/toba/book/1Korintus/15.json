{
  "book": "1 Korintus",
  "chapter": 15,
  "verses": [
    {
      "verse": 1,
      "text": "I. Taringot tu haheheon ni angka naung mate 1-58",
      "type": "title"
    },
    {
      "verse": 1,
      "text": "(I.) Alai naeng ma pabotohononku tu hamu, angka dongan, barita na uli, na hubaritahon tu hamu, na jinalomuna naung gabe hajongjongan muna.",
      "type": "content"
    },
    {
      "verse": 2,
      "text": "Laos i do parhiteanmuna gabe malua, namun ditiop hamu hata na binaritahon tu hamu; ia na so sandok magopo hamu porsea.",
      "type": "content"
    },
    {
      "verse": 3,
      "text": "Ai sian mulana hupasahat tu hamu na hujalo; on do: Naung mate do Kristus ala ni dosanta, hombar tu na tarsurat i.",
      "type": "content"
    },
    {
      "verse": 4,
      "text": "Naung tartanom do Ibana, gabe dipahehe di ari patoluhon, hombar tu na tarsurat i.",
      "type": "content"
    },
    {
      "verse": 5,
      "text": "Jadi dipataridahon do dirina tu si Kepas, dung i tu na sampuludua i.",
      "type": "content"
    },
    {
      "verse": 6,
      "text": "Dung i dipataridahon dirina sahali tu lobi lima ratus dongan; na tumorop sian angka i mangolu dope, deba do naung monding.",
      "type": "content"
    },
    {
      "verse": 7,
      "text": "Dung i dipataridahon dirina tu si Jakobus, dung i tu angka apostel i sudena.",
      "type": "content"
    },
    {
      "verse": 8,
      "text": "Alai dipudi ni saluhutna i, dipataridahon do Ibana nang tu ahu, na tardok tubu di na so tingkina.",
      "type": "content"
    },
    {
      "verse": 9,
      "text": "Ai ahu do na ummetmet sian angka apostel; na so tama do ahu nian goaron apostel, ala naung hulele huria ni Debata.",
      "type": "content"
    },
    {
      "verse": 10,
      "text": "Alai na di ahu nuaeng, sian asi ni roha ni Debata do, umbahen na dapot; jala ndang na magopo asi ni rohana na tu ahu i, ai gumodang do na huulahon sian nasida saluhutna; alai ndada ahu tahe, asi ni roha ni Debata na tu ahu, i do!",
      "type": "content"
    },
    {
      "verse": 11,
      "text": "Antong, manang ahu pe manang nasida, songon i do parjamitaonnami, jala songon i do gabe porsea hamu.",
      "type": "content"
    },
    {
      "verse": 12,
      "text": "Marhua ma dohonon ni na deba sian tongatongamuna, na so adong haheheon ni angka naung mate, dung sanga binaritahon taringot tu Kristus, paboa naung dipahehe Ibana sian na mate!",
      "type": "content"
    },
    {
      "verse": 13,
      "text": "Alai anggo so adong haheheon ni angka na mate, ndang na hehe nang Kristus.",
      "type": "content"
    },
    {
      "verse": 14,
      "text": "Ai anggo so hehe Kristus sian angka na mate, rumar ma jamitanami, laos rumar ma nang haporseaonmuna.",
      "type": "content"
    },
    {
      "verse": 15,
      "text": "Tardapot ma nang hami ala pargapgap di Debata, ala maralohon Debata huhatindangkon hami, naung dipahehe Kristus i, hape ndang dipahehe, anggo sandok so mulak mangolu angka na mate.",
      "type": "content"
    },
    {
      "verse": 16,
      "text": "Ai anggo so dipahehe angka na mate, ndang tutu hehe nang Kristus i.",
      "type": "content"
    },
    {
      "verse": 17,
      "text": "Alai anggo so dipahehe Kristus i, magopo ma haporseaonmuna, jala tong dope hamu di bagasan dosamuna,",
      "type": "content"
    },
    {
      "verse": 18,
      "text": "gabe mago ma nang angka naung monding marhitehite Kristus.",
      "type": "content"
    },
    {
      "verse": 19,
      "text": "Anggo holan di tano on hita mangkirim di Kristus i, jolma na dumangol do hita sian saluhutna.",
      "type": "content"
    },
    {
      "verse": 20,
      "text": "Alai nunga hehe Kristus i sian na mate, Ibana do parjolo ni angka na monding i.",
      "type": "content"
    },
    {
      "verse": 21,
      "text": "Ai songon marhite sian sada jolma songgop hamatean, songon i do marhite sian sada Jolma haheheon ni angka naung mate.",
      "type": "content"
    },
    {
      "verse": 22,
      "text": "Ai songon na di bagasan Adam saluhut mate, songon i di bagasan Kristus sude dipangolu.",
      "type": "content"
    },
    {
      "verse": 23,
      "text": "Alai ganup ma mangihuthon parjojorna: Parjolo i Kristus, dung i angka na di Kristus i, di harorona i.",
      "type": "content"
    },
    {
      "verse": 24,
      "text": "Dung i ujungna; disi ma pasahatonna harajaon i tu Debata Ama, dung jolo dipasohot nasa panggomgomion, hahuasoon dohot hagogoon.",
      "type": "content"
    },
    {
      "verse": 25,
      "text": "Ai ingkon mangarajai Ibana, rasirasa dipatunduk saluhut musu i tutoru ni patna.",
      "type": "content"
    },
    {
      "verse": 26,
      "text": "Hamatean i do musu na parpudi sipasohotonna i.",
      "type": "content"
    },
    {
      "verse": 27,
      "text": "Ai saluhutna do dipatunduk tutoru ni patna. Alai molo saluhut dipatunduk didok, tandap ma disi, na so dohot na patundukkon saluhutna tu Ibana.",
      "type": "content"
    },
    {
      "verse": 28,
      "text": "Alai dung tunduk saluhutna i tu Ibana, disi ma dohot Anak i sandiri unduk tu na patundukkon saluhut tu Ibana, asa Debata gabe saluhut di bagasan saluhut.",
      "type": "content"
    },
    {
      "verse": 29,
      "text": "Angkup ni i: Aha do na niula ni angka na padidihon dirina humongkop angka na mate? Ai molo sandok so hehe angka na mate, aha padidihononna dirina humongkop angka i!",
      "type": "content"
    },
    {
      "verse": 30,
      "text": "Hami pe, aha pola taononnami mora ganup tongkin?",
      "type": "content"
    },
    {
      "verse": 31,
      "text": "Songon na mate do ahu ganup ari, songon sintongna hamu, angka dongan, gabe barita sipujion di ahu di bagasan Kristus Jesus, Tuhanta i.",
      "type": "content"
    },
    {
      "verse": 32,
      "text": "Ai anggo holan ala ni jolma hurangguthon di huta Epesus angka binatang, aha ma guna ni i di ahu? Anggo so hehe angka na mate: Ba mangan minum ma hita, ai mate do hita marsogot.",
      "type": "content"
    },
    {
      "verse": 33,
      "text": "Unang hamu lilu! Mago do adat na denggan anggo hinombar na roa!",
      "type": "content"
    },
    {
      "verse": 34,
      "text": "Patut ma hamu tarjolma unang mardosa; ai adong do deba, na so tumanda Debata. Laho pailahon hamu do hudok i.",
      "type": "content"
    },
    {
      "verse": 35,
      "text": "Alai dohonon ni na deba ma: Songon dia ma hehe angka naung mate i? Dia ma daging ni nasida na ro i?",
      "type": "content"
    },
    {
      "verse": 36,
      "text": "E, ho na loahon! Apala na olo mangolu na sinaburhonmi, anggo so na mate!",
      "type": "content"
    },
    {
      "verse": 37,
      "text": "Jala jumpa manabur ho, ndada badan ni na naeng ro i disaburhon ho; batuna sambing do, manang na asing pe.",
      "type": "content"
    },
    {
      "verse": 38,
      "text": "Alai Debata do mangalehon badan, guru lomo ni rohana; jala asing be do badan tu ganup boni.",
      "type": "content"
    },
    {
      "verse": 39,
      "text": "Ndada sarupa nasa ragam ni sibuk i; ai asing do na di jolma, asing sibuk ni pinahan, asing sibuk ni pidong, asing na di dengke.",
      "type": "content"
    },
    {
      "verse": 40,
      "text": "Adong do badan parbanua ginjang, jala adong do badan parbanua tonga on; alai asing do sangap ni na di ginjang, asing do na sian tano on.",
      "type": "content"
    },
    {
      "verse": 41,
      "text": "Asing do sondang ni mata ni ari, jala asing do sondang ni bulan i; asing muse sondang ni angka bintang, ai marsisurungi do angka bintang marsinondang.",
      "type": "content"
    },
    {
      "verse": 42,
      "text": "Songon i do nang di haheheon ni angka naung mate: Tarsabur do di habusukon; alai dipahehe do di hatongtongon.",
      "type": "content"
    },
    {
      "verse": 43,
      "text": "Tarsabur do di haleaon; alai dipahehe do di hasangapon. Tarsabur do di hagaleon; alai dipahehe do di hagogoon.",
      "type": "content"
    },
    {
      "verse": 44,
      "text": "Na tarsabur do badan parhosa; alai dipahehe do badan partondi. Anggo adong do badan parhosa, adong ma nang badan partondi.",
      "type": "content"
    },
    {
      "verse": 45,
      "text": "Hombar tu na tarsurat i: \"Gabe hosa na mangolu do jolma na parjolo, si Adam i\"; alai Tondi na pangoluhon do anggo Adam na parpudi i!",
      "type": "content"
    },
    {
      "verse": 46,
      "text": "Alai ndada badan partondi i na parjolo, parhosa i do; dung i pe, asa partondi i!",
      "type": "content"
    },
    {
      "verse": 47,
      "text": "Na sian tano do jolma na parjolo i jala marpangalaho tano on; sian banua ginjang do Jolma na paduahon i.",
      "type": "content"
    },
    {
      "verse": 48,
      "text": "Mangihuthon pangalaho ni na sian tano on do angka na di tano on; jala mangihuthon pangalaho ni na sian ginjang i do angka na di ginjang i.",
      "type": "content"
    },
    {
      "verse": 49,
      "text": "Jala songon naung tauloshon rumang ni na sian tano on, songon i do uloshononta sogot rumang ni na sian ginjang i.",
      "type": "content"
    },
    {
      "verse": 50,
      "text": "On do na hudok disi, ale angka dongan: Ndang tarbahen sibuk dohot mudar manean harajaon ni Debata, jala ndang tartean na olo busuk i hatongtongon i.",
      "type": "content"
    },
    {
      "verse": 51,
      "text": "Hahomion do na hudok on tu hamu: Ndang na saluhut hita monding; alai saluhut do hita paubaonna.",
      "type": "content"
    },
    {
      "verse": 52,
      "text": "Tompu, di bagasan sanghidopmata, di pangkuling ni sarune na parpudi i; ai mangkuling ma sarune, gabe hehe ma angka naung mate i tu hatongtongon, laos paubaonna ma anggo hita.",
      "type": "content"
    },
    {
      "verse": 53,
      "text": "Ai ingkon hatongtongon do manoluk na olo busuk on, jala hangongolu na manongtong do manoluk na olo mate on.",
      "type": "content"
    },
    {
      "verse": 54,
      "text": "Alai dung disoluk hatongtongon i na olo busuk on, jala disoluk hangongolu na manongtong i na olo mate on, disi ma jumpang hata na tarsurat i: \"Nunga tarbondut hamatean; nunga soluk hamonangan!\"",
      "type": "content"
    },
    {
      "verse": 55,
      "text": "\"Jo hamatean, didia hamonanganmi? Jo hamatean, didia soropmi?\"",
      "type": "content"
    },
    {
      "verse": 56,
      "text": "Alai dosa do sorop ni hamatean, jala patik i do gogo ni dosa i.",
      "type": "content"
    },
    {
      "verse": 57,
      "text": "Alai mauliate ma di Debata, na pamonang hita marhitehite Tuhanta Jesus Kristus!",
      "type": "content"
    },
    {
      "verse": 58,
      "text": "Onpe, hamu angka donganku na hinaholongan, marsihohot jala so mubauba ma hamu, jala lam sumurung ma tongtong di bagasan ulaon ni Tuhan i, ai diboto hamu do: Ndang magopo halojaonmuna di bagasan Tuhan i.",
      "type": "content"
    }
  ]
}