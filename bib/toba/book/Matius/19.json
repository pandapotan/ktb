{
  "book": "Matius",
  "chapter": 19,
  "verses": [
    {
      "verse": 1,
      "text": "I. Taringot tu pardongansaripeon 1-12. II. Dipasupasu Tuhan Jesus angka dakdanak 13-15. III. Dolidoli na mora i 16-26. IV. Upa sijaloon ni angka sisean sogot 27-30.",
      "type": "title"
    },
    {
      "verse": 1,
      "text": "(I.) Asa dung dipaujung Jesus pamodaionna ondeng, borhat ma Ibana sian Galilea, gabe sahat ma tu luat Judea na di ipar ni aek Jordan.",
      "type": "content"
    },
    {
      "verse": 2,
      "text": "Jadi mansai torop halak mangihuthon Ibana, laos dipamalum ma nasida disi.",
      "type": "content"
    },
    {
      "verse": 3,
      "text": "Dung i ro ma angka Parise mangunjuni Ibana, ninna do: Beha, na jadi do sirangkonon ni baoa jolmana, asal adong alana?",
      "type": "content"
    },
    {
      "verse": 4,
      "text": "Alai ninna ma mangalusi nasida: Ndang dung dijaha hamu huroha: Sian mulana i do ditompa Panompa i nasida baoa dohot boruboru?",
      "type": "content"
    },
    {
      "verse": 5,
      "text": "Ai didok do: \"Dibahen i tadingkonon ni baoa do amana dohot inana, laho patophon dirina tu dongan saripena, gabe sada daging do nasida na dua i.\"",
      "type": "content"
    },
    {
      "verse": 6,
      "text": "Asa ndada dua be nasida, tung sada daging do. Onpe, naung pinadomu ni Debata, ndang jadi sirangon ni jolma.",
      "type": "content"
    },
    {
      "verse": 7,
      "text": "Dung i didok nasida ma tu Ibana: Molo boti, boasa patikkonon ni si Musa, lehonon surat sirang laho paulakkon?",
      "type": "content"
    },
    {
      "verse": 8,
      "text": "Gabe didok ma tu nasida: Ala ni tangkang ni rohamuna do, umbahen na diloas si Musa hamu paulakkon jolmamuna; alai nda tung i songon i sian mulana.",
      "type": "content"
    },
    {
      "verse": 9,
      "text": "Alai hudok ma tu hamu: Pangalangkup do nasa na paulakkon jolmana, dung i dioli na asing, anggo so ala hata parmainanon.",
      "type": "content"
    },
    {
      "verse": 10,
      "text": "Dung i ninna angka sisean i ma mandok Ibana: Molo songon i do hape ruhut pardongansaripeon, tagonan unang marnioli.",
      "type": "content"
    },
    {
      "verse": 11,
      "text": "Alai didok ma tu nasida: Nda tung saluhut halak tarbahen manjalo hata on, holan angka hasahatanna hian do!",
      "type": "content"
    },
    {
      "verse": 12,
      "text": "Ai adong do jolma na ias: Na deba na songon i hian sian hatutubuna; na deba nari na pinaias ni jolma; jala na deba muse na paias dirina ala ni harajaon banua ginjang i. Manang ise na tarbahen manjalo hata i, dijalo ma!",
      "type": "content"
    },
    {
      "verse": 13,
      "text": "(II.) Dung i diboan na mamboan ma angka dakdanak tu Ibana, asa diampehon tanganna tu nasida laho tumangiangkonsa. Alai dirimasi angka sisean i ma nasida.",
      "type": "content"
    },
    {
      "verse": 14,
      "text": "Alai ninna Jesus ma: Loas hamu ma ro angka dakdanak i, unang ambat hamu nasida ro tu Ahu; ai di angka sisongon i do harajaon banua ginjang i!",
      "type": "content"
    },
    {
      "verse": 15,
      "text": "Jadi diampehon ma tanganna tu nasida, laos laho ma sian i.",
      "type": "content"
    },
    {
      "verse": 16,
      "text": "(III.) Dung i didapothon sada halak ma ibana, didok ma: Gurunami, na denggan dia do patupaonku, asa dapot ahu hangoluan saleleng ni lelengna?",
      "type": "content"
    },
    {
      "verse": 17,
      "text": "Alai didok ma tu ibana: Boasa Ahu sungkunonmu taringot tu na denggan? Holan Sada do parroha na denggan! Alai molo naeng ho bongot tu hangoluan, angka patik i ma radoti!",
      "type": "content"
    },
    {
      "verse": 18,
      "text": "Jadi didok ma: Angka dia? Gabe didok Jesus ma: On do: \"Unang ho mambunu! Unang ho mangalangkup! Unang ho manangko! Unang ho mangkatindangkon gapgap!\"",
      "type": "content"
    },
    {
      "verse": 19,
      "text": "\"Pasangap amangmu dohot inangmu! Jala: Haholongi ma donganmu songon dirim!\"",
      "type": "content"
    },
    {
      "verse": 20,
      "text": "Dung i ninna dolidoli i ma mandok Ibana: Nunga huradoti sasudena i sian sietehetehonki. Aha dope hahuranganku?",
      "type": "content"
    },
    {
      "verse": 21,
      "text": "Jadi ninna Jesus ma mandok ibana: Molo naeng sun denggan ho, laho ma ho manggadis artami, parlehon tu angka na pogos, asa mararta ho di banua ginjang; dung i ro ma ho mangihuthon Ahu!",
      "type": "content"
    },
    {
      "verse": 22,
      "text": "Umbege i, mulak ma dolidoli i saor habot ni rohana, ai paradongan situtu do ibana.",
      "type": "content"
    },
    {
      "verse": 23,
      "text": "Alai didok Jesus ma tu angka siseanna: Situtu do na hudok on tu hamu: Tung maol do habongotan halak na mora harajaon banua ginjang i.",
      "type": "content"
    },
    {
      "verse": 24,
      "text": "Lam dohononku do tu hamuna: Gumabur do bongotan ni gaja pinggol ni jarum, unang halak na mora masuk tu harajaon banua ginjang i.",
      "type": "content"
    },
    {
      "verse": 25,
      "text": "Umbege i angka sisean i, tarsonggot situtu ma nasida, angka ninna ma: Ise nama malua, molo boti?",
      "type": "content"
    },
    {
      "verse": 26,
      "text": "Alai diberengi Jesus ma nasida, huhut ma didok: Sandok ndang tarpatupa jolma i, alai anggo Debata, saluhut do tarpatupasa.",
      "type": "content"
    },
    {
      "verse": 27,
      "text": "(IV.) Dung i ninna si Petrus ma mangalusi Ibana: Ia hami, saluhut do hutadingkon hami mangihuthon Ho. Aha ma balos ni i tu hami?",
      "type": "content"
    },
    {
      "verse": 28,
      "text": "Jadi didok Jesus ma tu nasida: Na tutu do na hudok on tu hamuna: Di ari sogot, di haimbaruon i, di na hundul Anak ni jolma i di habangsa hasangaponna i, dohot ma hamu juguk disi di sampuludua habangsa, manguhumi halak Israel na sampuludua marga i.",
      "type": "content"
    },
    {
      "verse": 29,
      "text": "Jala ganup na manadingkon hahaanggina, ibotona, amana, inana, anakkonna, haumana manang jabuna pe ala ni Goarhu, manjalo ma i marlompitlompit, angkup ni i teanonna hangoluan na saleleng ni lelengna i.",
      "type": "content"
    },
    {
      "verse": 30,
      "text": "Alai lan do angka naung parjolo hian gabe parpudi, jala parpudi hian gabe parjolo.",
      "type": "content"
    }
  ]
}