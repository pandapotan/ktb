{
  "book": "1 Samuel",
  "chapter": 5,
  "verses": [
    {
      "verse": 1,
      "text": "I. Masa torutoru tu halak Palistim, ala na binoanna poti parpadanoni 1-9. II. Tuptupannasida taringot tu hamulianna 10-12",
      "type": "title"
    },
    {
      "verse": 1,
      "text": "(I.) Dung i dibuat halak Palistim ma poti ni Debata, jala diboan sian Ebeneser tu Asdod.",
      "type": "content"
    },
    {
      "verse": 2,
      "text": "Asa dibuat halak Palistim ma poti ni Debata, jala diboan do i tu bagasan joro ni Dagon, dipahombar do i tu lambung ni Dagon i.",
      "type": "content"
    },
    {
      "verse": 3,
      "text": "Alai dung dipasogot halak Asdod hehe manogotna i, ida ma, nunga tungkap tu tano Dagon i di jolo ni poti ni Jahowa didapot; jadi dibuat nasida ma Dagon i, jala dipasuang ibana tu ingananna hian.",
      "type": "content"
    },
    {
      "verse": 4,
      "text": "Alai dung dipasogot nasida muse hehe manogotna i, ida ma, nunga manungkap muse tu tano Dagon i didapot di jolo ni poti ni Jahowa; alai matipul ulu ni Dagon dohot palak ni tanganna duansa, peak di lobulobu, holan badanna dengke na teba sian ibana.",
      "type": "content"
    },
    {
      "verse": 5,
      "text": "Dibahen i sitongka do degeon ni angka malim ni Dagon ro di sude angka na masuk tu joro ni Dagon i lobulobu ni joro ni Dagon na di Asdod rasirasa sadarion.",
      "type": "content"
    },
    {
      "verse": 6,
      "text": "Alai dokdok do tangan ni Jahowa mandondon tu halak Asdod, jala mangago tu nasida, jala dipatubu barobuni di isi ni Asdod ro di na humaliang huta i.",
      "type": "content"
    },
    {
      "verse": 7,
      "text": "Jadi dung diida halak Asdod songon i do hape pangalahona, angka ninna nasida ma: Ndang jadi tinggal di lambungnami on poti ni Debata ni halak Israel, ai posi do tanganna mangonai tu hami dohot tu Dagon, debatanta i.",
      "type": "content"
    },
    {
      "verse": 8,
      "text": "Dung i disuru nasida ma paluhuthon sude raja ni halak Palistim tu nasida, angka ninna nasida ma: Beha do bahenonnami taringot tu poti ni Debata ni halak Israel? Jadi ninna angka rajai ma mangalusi: Tu huta Gat ma pinaunsat poti ni Debata ni halak Israel. Jadi dipaunsat nasida ma poti ni Debata ni halak Israel tusi.",
      "type": "content"
    },
    {
      "verse": 9,
      "text": "Jadi dung dipaunsat nasida tusi, mangonai ma tangan ni Jahowa tu isi ni huta i, pola guntur situtu, hona toruna ma isi ni huta i, nang na metmet, nang na magodang, tubu do angka barobuni di nasida.",
      "type": "content"
    },
    {
      "verse": 10,
      "text": "(II.) Dung i ditongos nasida ma poti ni Debata tu Ekron. Alai dung tolhas poti ni Debata tu Ekron, mangangguhi be ma isi ni Ekron, angka ninna ma: Diboan nasida poti ni Debata ni halak Israel tu hami, asa mambunu hami dohot bangsonami huroha.",
      "type": "content"
    },
    {
      "verse": 11,
      "text": "Dung i disuru nasida ma paluhuthon sude raja ni halak Palistim, angka didok nasida ma: Tongos hamu ma poti ni Debata ni Israel mulak tu ingananna hian, asa unang dibunui hami ro di bangsonami; ai masa do gunturguntur hamatean di sandok huta i, tung na dokdok situtu do tangan ni Debata mangonai tusi.",
      "type": "content"
    },
    {
      "verse": 12,
      "text": "Jala baoa angka na so mate, hona barobuni do, pola manaek sahat tu langit angguhangguk ni huta i.",
      "type": "content"
    }
  ]
}