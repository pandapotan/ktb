{
  "book": "Yohanes",
  "chapter": 11,
  "verses": [
    {
      "verse": 1,
      "text": "I. Dipangolu Tuhan Jesus si Lasarus 1-45. II. Martuptup angka musu ni Tuhanta 46-57",
      "type": "title"
    },
    {
      "verse": 1,
      "text": "(I.) Marsahit ma halak si Lasarus na sian Betania, i ma huta na niinganan ni si Maria dohot si Marta, hahana i.",
      "type": "content"
    },
    {
      "verse": 2,
      "text": "I ma si Maria na mamiahi Tuhan i jala mangapusi patna dohot obuknasida; iboto ni i do si Lasarus na marsahit i.",
      "type": "content"
    },
    {
      "verse": 3,
      "text": "Jadi disuru angka ibotona i ma na mandok tu Ibana: O Tuhan, na marsahit do hinaholongan ni roham!",
      "type": "content"
    },
    {
      "verse": 4,
      "text": "Umbege i Jesus, ninna ma: Nda tung hamatean ujung ni sahit i, alai bahen hasangapon ni Debata do i, asa marsangap Anak ni Debata marhite sian i.",
      "type": "content"
    },
    {
      "verse": 5,
      "text": "Alai holong do roha ni Jesus di si Marta dohot di anggina i, nang di si Lasarus i.",
      "type": "content"
    },
    {
      "verse": 6,
      "text": "Asa dung dibege naung marsahit ibana, mangulon dope Ibana dua ari nari di ingananna i.",
      "type": "content"
    },
    {
      "verse": 7,
      "text": "Dung salpu i, ninna ma mandok angka siseanna: Beta ma hita mulak tu Judea!",
      "type": "content"
    },
    {
      "verse": 8,
      "text": "Dung i ninna angka siseanna ma mandok Ibana: Gurunami, apala nambura dope ditahi angka Jahudi mandangguri Ho, ulahanmu muse tusi?",
      "type": "content"
    },
    {
      "verse": 9,
      "text": "Jadi dialusi Jesus ma: Nda sampuludua jom na sadari? Ndang na olo tartuktuk na mardalan arian, ai diida do panondang ni portibi on.",
      "type": "content"
    },
    {
      "verse": 10,
      "text": "Alai na mardalan borngin i, tartuktuk ma anggo i, ai ndang di bagasan ibana panondang i.",
      "type": "content"
    },
    {
      "verse": 11,
      "text": "I ma didok. Dung i ninna ma tu nasida: Nunga modom si Lasarus, alealenta i; alai na laho ma Ahu tusi manungguli ibana.",
      "type": "content"
    },
    {
      "verse": 12,
      "text": "Dung i didok angka siseanna ma tu Ibana: Ale Tuhan, molo na modom ibana, na laho mangolu ma.",
      "type": "content"
    },
    {
      "verse": 13,
      "text": "Hamamatena do nian na nidok ni Jesus disi; alai dirimpu nasida, parmodomon hian do na nidokna i.",
      "type": "content"
    },
    {
      "verse": 14,
      "text": "Disi pe asa tullom didok tu nasida: Nunga mate si Lasarus!",
      "type": "content"
    },
    {
      "verse": 15,
      "text": "Ala ni hamu do umbahen na las rohangku, so disi Ahu, asa porsea hamu; alai borhat ma hita manopot ibana!",
      "type": "content"
    },
    {
      "verse": 16,
      "text": "Dung i didok si Tomas, na margoar si Linduat, ma mandok angka donganna sisean: Antong, borhat ma hita, asa rap mate hita dohot Ibana!",
      "type": "content"
    },
    {
      "verse": 17,
      "text": "Jadi dung sahat Jesus ro disi nunga pola opat ari di bagasan tanoman ibana didapot.",
      "type": "content"
    },
    {
      "verse": 18,
      "text": "Alai anggo huta Betania, na jonok do i tu Jerusalem, tar dua batu daona.",
      "type": "content"
    },
    {
      "verse": 19,
      "text": "Torop do Jahudi naung ro manopot si Marta dohot si Maria, mangapul nasida siala ibotonasida i.",
      "type": "content"
    },
    {
      "verse": 20,
      "text": "Jadi dung dibege si Marta, naung ro Jesus, laho ma ibana manomunomu; na tinggal di bagas do anggo si Maria.",
      "type": "content"
    },
    {
      "verse": 21,
      "text": "Dung i ninna si Marta ma mandok Jesus: Aut na dison Ho, ale Tuhan, ndang tagamon mate ibotongki!",
      "type": "content"
    },
    {
      "verse": 22,
      "text": "Alai nuaeng pe, tong do huboto, lehonon ni Debata do tu Ho nasa sipangidoonmu tu Ibana.",
      "type": "content"
    },
    {
      "verse": 23,
      "text": "Gabe didok Jesus ma tu ibana: Na hehe ma ibotom!",
      "type": "content"
    },
    {
      "verse": 24,
      "text": "Jadi didok si Marta ma tu Jesus: Olo, huboto do, na hehe do ibana di haheheon i, na di ari parpudi.",
      "type": "content"
    },
    {
      "verse": 25,
      "text": "Dung i ninna Jesus ma mandok ibana: Ahu do haheheon dohot hangoluan; na mangolu do na porsea di Ahu, nang pe mate ibana!",
      "type": "content"
    },
    {
      "verse": 26,
      "text": "Jala ganup na mangolu jala na porsea di Ahu, na so tupa mate ibana salelenglelengna! Porsea do ho disi?",
      "type": "content"
    },
    {
      "verse": 27,
      "text": "Dung i didok ma tu Ibana: Olo, Tuhan, na porsea do ahu: Ho do Kristus, Anak ni Debata, na naeng ro tu portibi on.",
      "type": "content"
    },
    {
      "verse": 28,
      "text": "Jadi dung didok songon i, laho ma ibana manjou si Maria anggina i, dihusiphon ma, mandok: Nunga ro Guru i, dijou do ho!",
      "type": "content"
    },
    {
      "verse": 29,
      "text": "Umbege i si Maria, hapogan ma ibana hehe mandapothon Ibana.",
      "type": "content"
    },
    {
      "verse": 30,
      "text": "Ai ndang dope sahat ro di huta i Jesus, mangulon di inganan hajumpanganna dohot si Marta i dope Ibana.",
      "type": "content"
    },
    {
      "verse": 31,
      "text": "Ia angka Jahudi i, donganna di jabu i, angka naung ro mangapul nasida, dung diida hapogan si Maria hehe laho tu balian, diihuthon ma ibana; ai dirimpu, laho tu tanoman do ibana tumatangis.",
      "type": "content"
    },
    {
      "verse": 32,
      "text": "Asa sahat ma si Maria tu pangulonan ni Jesus; jala disi diida Ibana, dipatungkap ma ibana tu jolona, huhut mandok: Aut na dison Ho, ale Tuhan, ndang tagamon mate ibotongki!",
      "type": "content"
    },
    {
      "verse": 33,
      "text": "Jadi dung diida Jesus tumatangis si Maria ro di Jahudi na ro i, angka na tumatangis i, tarrimas ma rohana huhut bonsa.",
      "type": "content"
    },
    {
      "verse": 34,
      "text": "Dung i ninna ma: Tudia do dipeakkon hamu ibana? Jadi didok nasida ma: Ro ma Ho marnida, Tuhan!",
      "type": "content"
    },
    {
      "verse": 35,
      "text": "Dung i tariluilu ma mata ni Jesus.",
      "type": "content"
    },
    {
      "verse": 36,
      "text": "Dung didok angka Jahudi i ma: Ndi! Holong ni rohana i di ibana!",
      "type": "content"
    },
    {
      "verse": 37,
      "text": "Alai deba sian nasida mandok: Mata ni na mapitung diungkap Ibana do; ndang hasundatan Ibana huroha halak on, unang mate?",
      "type": "content"
    },
    {
      "verse": 38,
      "text": "Gabe tarrimas muse ma roha ni Jesus, di na sahat Ibana tu tanoman i. Liang batu do i, laos batu do langkopna.",
      "type": "content"
    },
    {
      "verse": 39,
      "text": "Dung i ninna Jesus ma: Hindati hamu ma batu i! Gabe ninna si Marta, iboto ni naung monding i, ma: Nunga sanga bau, Tuhan, ai nunga pola opat ari.",
      "type": "content"
    },
    {
      "verse": 40,
      "text": "Dung i ninna Jesus ma mandok ibana: Nda hudok tu ho: Idaonmu do hasangapon ni Debata, molo na porsea ho?",
      "type": "content"
    },
    {
      "verse": 41,
      "text": "Jadi dihindat nasida ma batu i; dung i manaili ma Jesus dompak ginjang, didok ma: Ale Amang, mauliate ma hudok tu Ho, ala ditangihon Ho Ahu.",
      "type": "content"
    },
    {
      "verse": 42,
      "text": "Huboto do nian, na tongtong do ditangihon Ho Ahu; alai ala ni natorop on, na jongjong humaliang, umbahen hudok songon i, asa porsea nasida, naung sinurumi do Ahu.",
      "type": "content"
    },
    {
      "verse": 43,
      "text": "Jadi dung didok songon i, dipagogo ma soarana manjouhon: O Lasarus, ruar ma ho!",
      "type": "content"
    },
    {
      "verse": 44,
      "text": "Dung i ruar ma tutu na mate i; lilit dope saput i tu patna dohot tu tanganna, jala alit sekka i tu bohina. Jadi didok Jesus ma: Harhari hamu i, asa mardalan ibana.",
      "type": "content"
    },
    {
      "verse": 45,
      "text": "Jadi torop ma sian angka Jahudi, naung ro tu si Maria, gabe porsea di Ibana, dung diida nasida na pinatupana i.",
      "type": "content"
    },
    {
      "verse": 46,
      "text": "(II.) Alai deba sian nasida laho manopot angka Parise, mamaritahon na binahen ni Jesus.",
      "type": "content"
    },
    {
      "verse": 47,
      "text": "Dung i dipansang angka sintua ni malim i dohot angka Parise ma rapot godang, didok nasida ma: Aha ma bahenonta? Ai lan do tanda dibahen Halak i!",
      "type": "content"
    },
    {
      "verse": 48,
      "text": "Molo itapasombu Ibana, porsea ma halak saluhutna di Ibana, gabe ro ma halak Rom maon mangarampas tanonta dohot bangsonta.",
      "type": "content"
    },
    {
      "verse": 49,
      "text": "Alai hehe ma sada sian nasida, i ma si Kayapas, sintua ni malim di na sataon i, didok ma tu nasida: Na hurang roha do hamu!",
      "type": "content"
    },
    {
      "verse": 50,
      "text": "Ndang dipingkiri rohamuna, dengganan do mate sada halak humongkop natorop i, unang laho mago sandok bangso i.",
      "type": "content"
    },
    {
      "verse": 51,
      "text": "Alai ndang sian rohana sandiri dihatahon i; ala sintua ni malim ibana di na sataon i, umbahen na disurirangkon, na naeng mate ma Jesus humongkop bangso i.",
      "type": "content"
    },
    {
      "verse": 52,
      "text": "Alai tahe, ndada holan laho mangkongkop bangso i; alai naeng papunguonna angka anak ni Debata, angka na marserak dope, laho pasadahonsa.",
      "type": "content"
    },
    {
      "verse": 53,
      "text": "Asa olat ni na sadari i martuptup i ma nasida laho mamusa Ibana.",
      "type": "content"
    },
    {
      "verse": 54,
      "text": "Jadi ndang be mardalani Jesus di na patar di tongatonga ni halak Jahudi; na sumurut do Ibana sian i tu sada luat mardonokkon halongonan, tu huta na margoar Epraim. Jadi disi ma Ibana mian rap dohot angka siseanna.",
      "type": "content"
    },
    {
      "verse": 55,
      "text": "Alai jonok nama Paska ni Jahudi, jadi torop ma halak laho sian luat i nangkok tu Jerusalem, manguras dirina, patujolo ni Paska i.",
      "type": "content"
    },
    {
      "verse": 56,
      "text": "Jadi dilului nasida ma Jesus, angka jongjong ma nasida di bagas joro i masipandohan: Beha di rohamuna, na so ro do Ibana ulaning tu pesta i?",
      "type": "content"
    },
    {
      "verse": 57,
      "text": "Alai nunga dipatikkon angka sintua ni malim dohot angka Parise: Manang ise na umboto inganan ni Jesus, ingkon dipabotohon, asa dapot tangkuponnasida Ibana.",
      "type": "content"
    }
  ]
}