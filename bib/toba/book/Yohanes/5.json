{
  "book": "Yohanes",
  "chapter": 5,
  "verses": [
    {
      "verse": 1,
      "text": "I. Dipamalum Tuhan Jesus sada halak na marsahit di Betesda 1-16. II. Ditariashon ulaonna maralohon halak Jahudi 17-47",
      "type": "title"
    },
    {
      "verse": 1,
      "text": "(I.) Salpu ni i adong ma pesta ni halak Jahudi, jadi nangkok ma Jesus tu Jerusalem.",
      "type": "content"
    },
    {
      "verse": 2,
      "text": "Jadi adong ma di Jerusalem di lambung ni harbangan birubiru paridian sada na margoar Betesda anggo di hata Heber; lima do soposopo disi.",
      "type": "content"
    },
    {
      "verse": 3,
      "text": "Marpeahan do disi torop halak na hansitan, na mapitung, na sarion, na tiarapon, angka na paimaimahon hagugunsang ni aek i.",
      "type": "content"
    },
    {
      "verse": 4,
      "text": "Ai surusuruan ni Debata do tuat marombasombas tubagasan paridian i manggunsang aek i. Asa na parjolo bongot di hagugunsang ni aek i, gabe malum do, manang dia pe sahit na lohot tu ibana.",
      "type": "content"
    },
    {
      "verse": 5,
      "text": "Alai adong ma disi sahalak naung tolupulu ualu taon lelengna marsahit.",
      "type": "content"
    },
    {
      "verse": 6,
      "text": "Diida Jesus ibana peak disi, jala diboto ma, naung pola leleng ibana disi, gabe ninna ma mandok ibana: Naeng malum ho?",
      "type": "content"
    },
    {
      "verse": 7,
      "text": "Jadi didok na marsahit i ma mangalusi Ibana: Iale tuan! Ndang adong parhuaonku, na manogu ahu tu paridian i di hagugunsang ni aek i; ai mandok ro dope ahu, nunga dijoloani na asing ahu mijur.",
      "type": "content"
    },
    {
      "verse": 8,
      "text": "Dung i ninna Jesus ma mandok ibana: Hehe ma ho; hindat ma lagem, mardalan ma ho!",
      "type": "content"
    },
    {
      "verse": 9,
      "text": "Jadi pintor hisar ma jolma i, dihindat ma lagena, laos mardalan ma. Alai ari Sabbat do toho na sadari i.",
      "type": "content"
    },
    {
      "verse": 10,
      "text": "Dung i ninna angka Jahudi i ma mandok na pinamalum i: Ari Sabbat do nuaeng; ndang jadi boanonmu lagem!",
      "type": "content"
    },
    {
      "verse": 11,
      "text": "Jadi didok ma mangalusi nasida: Halak i na pamalum ahu, i do mandok tu ahu; Hindat ma lagem, mardalan ma ho!",
      "type": "content"
    },
    {
      "verse": 12,
      "text": "Dung i disungkun nasida ma ibana: Ai ise na mandokkon ho mangkindatsa jala mardalan?",
      "type": "content"
    },
    {
      "verse": 13,
      "text": "Alai ndang ditanda na hansitan i Ibana; ai nunga sumurut Jesus, ala torop halak disi.",
      "type": "content"
    },
    {
      "verse": 14,
      "text": "Ndang piga dan jumpang Jesus ma ibana di bagas joro, jadi didok ma tu ibana: Atehe, nunga hisar be ho? Unang datdati mangula dosa, asa unang songgop tu ho na umposi!",
      "type": "content"
    },
    {
      "verse": 15,
      "text": "Gabe laho ma halak ondeng paboahon tu angka Jahudi, Jesus do na pahisar ibana.",
      "type": "content"
    },
    {
      "verse": 16,
      "text": "Jadi diburui angka Jahudi ma Jesus, ala dibahen songon i di ari Sabbat.",
      "type": "content"
    },
    {
      "verse": 17,
      "text": "(II.) Alai dialusi Jesus ma nasida, ninna ma: Na mangula do Damang rasirasa nuaeng; Ahu pe mangula do.",
      "type": "content"
    },
    {
      "verse": 18,
      "text": "Ala ni i lam disangkapi angka Jahudi mamusa Ibana, ai disegai do ari Sabbat i, tole digoar do Debata Amana jala dipasobok do dirina dohot Debata.",
      "type": "content"
    },
    {
      "verse": 19,
      "text": "Gabe dialusi Jesus ma nasida, didok ma: Na tutu situtu do na hudok on tu hamu: Ndang tarpatupa Anak i manang aha sian roharohana, anggo so diida Ibana Ama i mangulahonsa; ai ia i dibahen Ama i, laos i do diula Anak i.",
      "type": "content"
    },
    {
      "verse": 20,
      "text": "Ai holong do roha ni Ama i di Anak i, dipatuduhon do tu Ibana nasa ulaon ni Ama i; laos patuduhononna ma tu Ibana ulaon na umbalga sian on, asa longang rohamu.",
      "type": "content"
    },
    {
      "verse": 21,
      "text": "Ai songon panungguli ni Ama i di angka na mate, laho pangoluhon nasida, songon i do Anak i: dipangolu do angka na naeng pangoluonna.",
      "type": "content"
    },
    {
      "verse": 22,
      "text": "Ai ndang adong diuhumi Ama i manang ise; nunga dipasahat sandok paruhumon i tu Anak i,",
      "type": "content"
    },
    {
      "verse": 23,
      "text": "asa diparsangapi saluhut halak Anak i, songon parsangapinasida di Ama i. Ia i na so pasangaphon Anak i, i ma na so pasangaphon Ama i, na marsuru Ibana.",
      "type": "content"
    },
    {
      "verse": 24,
      "text": "Na tutu situtu do na hudok on tu hamu: Manang ise na tumangihon hatangki jala porsea di na marsuru Ahu, nunga sahat tu ibana hangoluan na salelenglelengna; ndang pola be ibana tu paruhuman, nunga taripar ibana sian hamatean tu hangoluan.",
      "type": "content"
    },
    {
      "verse": 25,
      "text": "Na tutu situtu do na hudok on tu hamu: Na ro ma tingkina jala nunga masa nuaeng, begeon ni angka na mate i ma disi soara ni Anak ni Debata; gabe mangolu ma angka na umbegesa.",
      "type": "content"
    },
    {
      "verse": 26,
      "text": "Ai songon Ama i Parngolu hian di bagasan dirina, laos songon i do dilehon tu Anak i, asa Parngolu Ibana di bagasan dirina.",
      "type": "content"
    },
    {
      "verse": 27,
      "text": "Jala dilehon do tu Ibana huaso manguhumi, ala Anak ni jolma i Ibana.",
      "type": "content"
    },
    {
      "verse": 28,
      "text": "Unang longang rohamu ala ni i, ai di na ro tingkina, begeon ni saluhut halak na di angka tanoman i ma soarana.",
      "type": "content"
    },
    {
      "verse": 29,
      "text": "Dung i ruar be ma: Angka sibahen na denggan hehe tu hangoluan; alai angka siula na jahat hehe tu uhum.",
      "type": "content"
    },
    {
      "verse": 30,
      "text": "Ndang tarula Ahu agia aha, anggo tung sian diringku; hombar tu na hubege do panguhumhu, jadi tigor do uhumhi, ala so hulului na pinangido ni rohangku, na pinangido ni roha ni na marsuru Ahu, i do.",
      "type": "content"
    },
    {
      "verse": 31,
      "text": "Anggo Ahu mangkatindangkon diringku, ndang na sintong panindangionki.",
      "type": "content"
    },
    {
      "verse": 32,
      "text": "Adong do na asing na mangkatindangkon Ahu jala huboto, na sintong do panindangionna na taringot tu Ahu.",
      "type": "content"
    },
    {
      "verse": 33,
      "text": "Naung disuru hamu do na manopot si Johannes, gabe na sintong i dihatindangkon ibana.",
      "type": "content"
    },
    {
      "verse": 34,
      "text": "Alai anggo Ahu, ndang hujalo panindangion sian jolma; ia hutaringoti pe i, ala ni hamu do, anggiat malua hamu.",
      "type": "content"
    },
    {
      "verse": 35,
      "text": "Palito na galak jala na marsinondang do ibana; alai na naeng marlas ni roha do hamu sangombas di bagasan sondangna i.",
      "type": "content"
    },
    {
      "verse": 36,
      "text": "Alai na sumurung do panindangion na di Ahu asa na sian si Johannes; ai angka ulaon na nilehon ni Ama i tu Ahu, sipaujungonku, i ma angka ulaon na huula, i do mangkatindangkon Ahu, paboa na disuru Ama i Ahu.",
      "type": "content"
    },
    {
      "verse": 37,
      "text": "Nang Ama i na marsuru Ahu, dihatindangkon do Ahu. Ndang dung dibege hamu soarana, rupana pe ndang dung diida hamu.",
      "type": "content"
    },
    {
      "verse": 38,
      "text": "Hatana pe ndang ditiop hamu mian di bagasan rohamuna, ai ndang porsea hamu di na sinuruna.",
      "type": "content"
    },
    {
      "verse": 39,
      "text": "Didiori hamu do angka surat i, ai diparbaga rohamu, dapot hamu do disi hangoluan na salelenglelengna; jala Surat i do tutu mangkatindangkon Ahu.",
      "type": "content"
    },
    {
      "verse": 40,
      "text": "Alai ndang olo hamu ro manopot Ahu, asa dapotan hangoluan hamu nian.",
      "type": "content"
    },
    {
      "verse": 41,
      "text": "Ndang adong hujalo hasangapon sian jolma.",
      "type": "content"
    },
    {
      "verse": 42,
      "text": "Alai nunga hutanda hamu, na so ditiop hamu di bagasan hamu holong ni roha ni Debata.",
      "type": "content"
    },
    {
      "verse": 43,
      "text": "Ro do Ahu marhitehite Goar ni Damang, gabe ndang dijangkon hamu Ahu. Alai molo ro na asing marhitehite goarna sandiri, jangkononmuna do anggo i.",
      "type": "content"
    },
    {
      "verse": 44,
      "text": "Songon dia ma antong tarbahen hamu gabe porsea, ai na masijaloan sangap do hamu sama hamu; alai anggo sangap na sian Debata na sasada i, ndang dilului hamu.",
      "type": "content"
    },
    {
      "verse": 45,
      "text": "Unang dirimpu rohamuna, Ahu mangaluhon hamu tu Ama i. Adong do na mangaluhon hamu; i ma si Musa, haposan ni rohamuna i.",
      "type": "content"
    },
    {
      "verse": 46,
      "text": "Ai aut na porsea hamu di si Musa, porsea ma hamu nang di Ahu; ai taringot tu Ahu do disurathon.",
      "type": "content"
    },
    {
      "verse": 47,
      "text": "Alai molo so porsea hamu di suratna i, tung porsea ma hamu di hatangki?",
      "type": "content"
    }
  ]
}