{
  "book": "Yohanes",
  "chapter": 16,
  "verses": [
    {
      "verse": 1,
      "text": "I. Dilumbahon Tuhan Jesus haroro ni pangaleleon 1-7. II. Ulaon ni Tondi Parbadia di portibi on 8-15. III. Pangapoi ni Tuhan Jesus di siseanna 16-33",
      "type": "title"
    },
    {
      "verse": 1,
      "text": "(I.) Asa unang targasip hamu, umbahen na huhatahon angka hata ondeng tu hamu.",
      "type": "content"
    },
    {
      "verse": 2,
      "text": "Pabalionnasida do hamu sian huria. Na ro ma tingkina, gabe songon na mamele Debata do na mamusa hamu, anggo di rohana.",
      "type": "content"
    },
    {
      "verse": 3,
      "text": "Songon i do bahenonnasida, ala so ditanda nasida nang Ama i, nang Ahu.",
      "type": "content"
    },
    {
      "verse": 4,
      "text": "Alai hupaboa i hian tu hamu, asa diingot hamu di hasosonggopna i, naung huhatahon i tu hamu. Ai ndada sian mulana hupaboa i tu hamu, ala na rap dope hita.",
      "type": "content"
    },
    {
      "verse": 5,
      "text": "Alai na laho ma Ahu nuaeng manopot na marsuru Ahu, jala ndang adong manang ise hamu manungkun Ahu: Na laho tudia do Ho?",
      "type": "content"
    },
    {
      "verse": 6,
      "text": "Lam dokdok tahe rohamuna, ala hudok songon i tu hamu.",
      "type": "content"
    },
    {
      "verse": 7,
      "text": "Alai na mandok na tutu do Ahu tu hamu: Ulimuna do i, ia laho Ahu. Ai aut so laho Ahu, ndang na ro Pangondian i manopot hamu. Alai anggo laho Ahu, suruonku do Ibana tu hamu.",
      "type": "content"
    },
    {
      "verse": 8,
      "text": "(II.) Anggo dung ro Ibana, ajaranna do portibi on taringot tu dosa dohot taringot tu hapintoron dohot taringot tu uhum.",
      "type": "content"
    },
    {
      "verse": 9,
      "text": "Anggo taringot tu dosa, i ma na so porsea nasida di Ahu.",
      "type": "content"
    },
    {
      "verse": 10,
      "text": "Anggo taringot tu hapintoron, i ma na laho Ahu manopot Damang, jadi ndang be idaonmuna Ahu.",
      "type": "content"
    },
    {
      "verse": 11,
      "text": "Anggo taringot tu uhum, i ma naung hona uhum induk ni portibi on.",
      "type": "content"
    },
    {
      "verse": 12,
      "text": "Godang dope nian sidohononku tu hamu; alai ndang tarboan hamu dope i nuaeng.",
      "type": "content"
    },
    {
      "verse": 13,
      "text": "Alai dung ro Tondi hasintongan na nidok ondeng, togihonon ni I do hamu tubagasan nasa hasintongan: Ai ndang adong sihatahononna sian sandirianna; na binegena, i do hatahononna baritahononna do tu hamu, na naeng masa dope.",
      "type": "content"
    },
    {
      "verse": 14,
      "text": "Pasangaponna do Ahu, ai jaloonna do na di Ahu, laho mamaritahonsa tu hamu.",
      "type": "content"
    },
    {
      "verse": 15,
      "text": "Saluhut na di Ama i, di Ahu do i, umbahen na hudok: Jaloonna do na di Ahu, laho mamaritahonsa tu hamu.",
      "type": "content"
    },
    {
      "verse": 16,
      "text": "(III.) Satongkin nari nama, ndang idaonmuna be Ahu, dung i satongkin nari muse, idaonmuna ma Ahu.",
      "type": "content"
    },
    {
      "verse": 17,
      "text": "Gabe masipandohan ma angka siseanna i: Dia do astuan ni na nidokna i tu hita satongkin nari nama, ndang idaonmuna be Ahu; dung i: Satongkin nari muse idaonmuna ma Ahu?",
      "type": "content"
    },
    {
      "verse": 18,
      "text": "Jadi didok nasida ma: Dia do astuan ni hata: \"Satongkin nari\"? Ndang taboto lapatanna.",
      "type": "content"
    },
    {
      "verse": 19,
      "text": "Mamoto ma Jesus, na naeng ro nasida manungkun Ibana, gabe didok ma tu nasida: Na masisungkunan do hamu taringot tu na hudok: Satongkin nari nama, ndang idaonmu be Ahu, dung i: Satongkin nari muse, idaonmuna ma Ahu?",
      "type": "content"
    },
    {
      "verse": 20,
      "text": "Na tutu situtu do na hudok on tu hamu: Na tumatangis ma hamu jala mangandungi, alai las ma roha ni portibi on; marsak do anggo rohamuna, alai muba ma arsak ni rohamuna gabe las ni roha.",
      "type": "content"
    },
    {
      "verse": 21,
      "text": "Dokdok do roha ni boruboru laho manubuhon posoposona, ai naung songgop hasasangana. Alai dung tubu posoposo i, ndang be diingot na porsuk i, dibahen halalas ni rohana, ala naung tubu jolma i tu hasiangan on.",
      "type": "content"
    },
    {
      "verse": 22,
      "text": "Di hamu pe nuaeng dok ni roha; alai idaonku do hamu muse, gabe las ma rohamuna disi, jala ndang buaton sian hamu halalas ni rohamuna i.",
      "type": "content"
    },
    {
      "verse": 23,
      "text": "Ndang sungkunonmuna be Ahu di na sadari i. Na tutu situtu do na hudok on tu hamu: Nasa sipangidoonmuna tu Ama i, sai na lehononna do marhitehite Goarhu.",
      "type": "content"
    },
    {
      "verse": 24,
      "text": "Rasirasa nuaeng ndang dope mangido hamu marhitehite Goarhu. Pangido hamu ma, asa manjalo hamu, asa gok halalas ni rohamuna!",
      "type": "content"
    },
    {
      "verse": 25,
      "text": "Na marumpama do Ahu nasailaon mangkatai dohot hamu; alai ndang marumpama be Ahu di tingki na ro i, ai disi ma patar baritahononku tu hamu taringot tu Ama i.",
      "type": "content"
    },
    {
      "verse": 26,
      "text": "Di na sadari i ma hamu mangido marhitehite Goarhu, jala ndang pola Ahu mangondihon hamu tu Ama i.",
      "type": "content"
    },
    {
      "verse": 27,
      "text": "Ai Ama i sandiri mangkaholongi hamu, ala naung holong rohamuna di Ahu, jala ala naung porsea hamu, Ahu borhat sian Debata.",
      "type": "content"
    },
    {
      "verse": 28,
      "text": "Na borhat sian Ama i do Ahu ro tu portibi on; na manadingkon nama Ahu muse di portibi on, laho manopot Ama i.",
      "type": "content"
    },
    {
      "verse": 29,
      "text": "Gabe didok angka siseanna i ma: Nuaeng pe, asa patar hatam; ndang songon umpama be na nidokmi.",
      "type": "content"
    },
    {
      "verse": 30,
      "text": "Huboto hami do nuaeng, saluhutna do diboto Ho, ndengkon adong na manungkun Ho. Dibahen i ma umbahen na porsea hami, naung borhat sian Debata do Ho.",
      "type": "content"
    },
    {
      "verse": 31,
      "text": "Jala dialusi Jesus ma nasida: Porsea ma hamu nuaeng?",
      "type": "content"
    },
    {
      "verse": 32,
      "text": "Na ro ma tingkina, jala nunga ro i nuaeng, jadi marserak ma hamu, ganup masitondong dalanna, tadingkononmuna ma Ahu punjung; alai ndang punjung Ahu tahe, ai Ama i do donganku.",
      "type": "content"
    },
    {
      "verse": 33,
      "text": "Asa mardame hamu di bagasan Ahu, umbahen na huhatahon angka i tu hamu. Haporsuhon do jambarmuna di portibi on; alai pos ma rohamuna: Nunga talu hubahen portibi on.",
      "type": "content"
    }
  ]
}