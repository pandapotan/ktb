{
  "book": "Kisah Para Rasul",
  "chapter": 28,
  "verses": [
    {
      "verse": 1,
      "text": "I. Apostel Paulus di pulo Malta 1-10. II. Sahat nasida tu huta Rom 11-16. III. Disi ma apostel i dua taon 17-31",
      "type": "title"
    },
    {
      "verse": 1,
      "text": "(I.) Dung tardarat hami, binege ma goar ni pulo i Malta.",
      "type": "content"
    },
    {
      "verse": 2,
      "text": "Alai na basar situtu do pangisi ni pulo i maradophon hami, dipagalak do api, ditogihon ma hami saluhutna tusi, ala ni por ni udan dohot ngali ni ari.",
      "type": "content"
    },
    {
      "verse": 3,
      "text": "Jadi di na pagugunhon rambaramba si Paulus, laho mambahen tu api, ruar ma sian i ulok dari dibahen mohopna, dipargut ma tanganna.",
      "type": "content"
    },
    {
      "verse": 4,
      "text": "Jadi dung diida jolma i ulok i gaunggaung di tanganna, masipandohan ma nasida: Sandok pamunu do halak on; ndang diloas uhum i ibana mangolu, atik pe malua sian laut.",
      "type": "content"
    },
    {
      "verse": 5,
      "text": "Alai dipirpirhon ma ulok i tubagasan api, ndang pola mahua ibana.",
      "type": "content"
    },
    {
      "verse": 6,
      "text": "Alai ditagam nasida, naeng magurbak ma, manang runggang mate satongkin ibana; alai dung leleng dipaimaima nasida, so manang mahua ibana diida, martungkar ma rohanasida; didok ma, debata ibana.",
      "type": "content"
    },
    {
      "verse": 7,
      "text": "Alai adong ma mardonokkon tusi ladang ni sada halak na sumangap di pulo i, na margoar Publius; dijangkon do hami, denggan do hami ditamuei tolu ari lelengna.",
      "type": "content"
    },
    {
      "verse": 8,
      "text": "Alai peak ma uju i ama ni si Publius i panepaneon huhut barobunion, gabe masuk ma si Paulus manopot ibana; jadi dung martangiang, diampehon ma tanganna tu ibana, gabe malum ma.",
      "type": "content"
    },
    {
      "verse": 9,
      "text": "Dung songon i, ro ma angka na asing na marsahit di pulo i, jadi malum be ma.",
      "type": "content"
    },
    {
      "verse": 10,
      "text": "Gabe sangap situtu do hami dibahen nasida; jala di na borhat i hami marlayar, dipadiri nasida do na hasea di hami.",
      "type": "content"
    },
    {
      "verse": 11,
      "text": "(II.) Alai dung salpu tolu bulan, borhat ma hami marlayar di sada parau Aleksanderia, na marpartanda linduat, naung pasalpuhon taon ngali di pulo i.",
      "type": "content"
    },
    {
      "verse": 12,
      "text": "Jadi dung tardarat hami di Sirakus, mangulon ma hami disi tolu ari.",
      "type": "content"
    },
    {
      "verse": 13,
      "text": "Sian i ma hami mangaliat, jala sahat ma hami tu Regium; jadi marsogotna i ro ma alogo sian dangsina, jadi sahat ma hami tu Potioli di ari paduahon i.",
      "type": "content"
    },
    {
      "verse": 14,
      "text": "Disi pajumpang hami dohot angka dongan na mangapoi hami, mangulon di nasida pitu ari, dung i borhat ma hami tu huta Rom.",
      "type": "content"
    },
    {
      "verse": 15,
      "text": "Sian i ma ro angka dongan, dung dibege baritanami, ditomutomu ma hami sahat ro di Appiporum dohot Tres Taberne. Marnida nasida, mandok mauliate ma si Paulus tu Debata; lam pos ma antong rohana.",
      "type": "content"
    },
    {
      "verse": 16,
      "text": "Alai dung tolhas hami tu huta Rom, diloas do anggo si Paulus maringan di lomo ni rohana rap dohot soldadu sada na manjagai ibana.",
      "type": "content"
    },
    {
      "verse": 17,
      "text": "(III.) Jadi dung salpu tolu ari, dijou si Paulus ma angka panungganei ni halak Jahudi. Dung pungu nasida, ninna ma mandok nasida: Hamu angka dongan! Ia ahu, ndang adong hubahen manang aha dompak bangsonta manang dompak adat na sian angka ompu, gabe diihoti ahu di Jerusalem jala dipasahat ahu tu tangan ni halak Rom.",
      "type": "content"
    },
    {
      "verse": 18,
      "text": "Jadi naeng paluaonna do ahu, dung ditangkasi ahu, ala so dapot salangku na tama mambahen ahu marutang hosa.",
      "type": "content"
    },
    {
      "verse": 19,
      "text": "Alai dibahen sai mangalo angka Jahudi i, ndang tarjua ahu so hugoar raja Kesar pangondianku; ndang adong sialuhononku sala ni bangsongku.",
      "type": "content"
    },
    {
      "verse": 20,
      "text": "I do antong alana, umbahen na hujou hamu, asa huida jala hupangkulingi hamu, ai ala ni pangkirimon ni halak Israel do umbahen na dirantei ahu.",
      "type": "content"
    },
    {
      "verse": 21,
      "text": "Dung i ninna nasida ma mandok ibana: Ndang adong hujalo hami surat sian Judea taringot tu ho, jala ndang adong manang ise sian angka dongan i, naung ro tuson paboahon barita na jahat taringot tu ho.",
      "type": "content"
    },
    {
      "verse": 22,
      "text": "Alai tama do di rohanami begeon sian ho parrohaonmi; ai taringot tu agama on huboto hami do, na nialo ni halak do i di liat portibi on.",
      "type": "content"
    },
    {
      "verse": 23,
      "text": "Asa dung digondit nasida ari di ibana, ro ma nasida torop manopot ibana tu parmiananna, jadi marjamita ma ibana mangkatindangkon harajaon ni Debata: Dipajojor ma tu nasida barita ni Jesus sian patik ni si Musa dohot sian angka panurirang i, olat ni manogotna ro di bot ni ari.",
      "type": "content"
    },
    {
      "verse": 24,
      "text": "Jadi deba ma marhatutuhon na hinatahonna i; alai deba ndang porsea.",
      "type": "content"
    },
    {
      "verse": 25,
      "text": "Gabe marsalisi ma nasida sama nasida jadi laho be ma, dung jolo didok si Paulus hata on tu nasida: Sintong ma na nidok ni Tondi Parbadia marhitehite panurirang Jesaya tu angka amamuna najolo.",
      "type": "content"
    },
    {
      "verse": 26,
      "text": "Ai ninna do: \"Laho ma ho paboahon tu bangso on: Marhite sian parbinegeanmuna do begeonmuna i, gabe ndang dapot rohamuna; jala di na marnida i hamu, idaonmuna i, gabe ndang mananda.",
      "type": "content"
    },
    {
      "verse": 27,
      "text": "Ai nunga pir roha ni bangso on, nunga maol marbinege pinggolnasida; nunga ditutup matanasida, asa unang marnida matanasida, unang marbinege pinggolnasida, unang marbinoto rohanasida, unang muba rohanasida, unang tarpamalum Ahu nasida!\"",
      "type": "content"
    },
    {
      "verse": 28,
      "text": "Antong, boto hamu ma, nunga ditongos Debata haluaon on tu halak sipelebegu; tangihononnasida do i.",
      "type": "content"
    },
    {
      "verse": 29,
      "text": "Asa dung dihatahon ibana i, laho ma angka Jahudi sian i; godang do parsualonnasida sama nasida.",
      "type": "content"
    },
    {
      "verse": 30,
      "text": "Alai dua taon ma si Paulus maringan di bagas na sineoana i; dijangkon do nasa na ro manopot ibana.",
      "type": "content"
    },
    {
      "verse": 31,
      "text": "Marhiras ni roha situtu do ibana mamaritahon harajaon ni Debata jala mangajarhon barita ni Tuhan Jesus; ndang adong na mangambat.",
      "type": "content"
    }
  ]
}