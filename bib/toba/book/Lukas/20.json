{
  "book": "Lukas",
  "chapter": 20,
  "verses": [
    {
      "verse": 1,
      "text": "I. Huaso ni Tuhan Jesus mangula tohonanna 1-8. II. Umpama taringot tu parporlak anggur 9-19. III. Taringot tu na mangalehon beo 20-26. IV. Haheheon ni angka na mate 27-40. V. Kristus, Anak ni si Daud, huhut Tuhanna 41-47.",
      "type": "title"
    },
    {
      "verse": 1,
      "text": "(I.) Jala di na sadari uju i mangajari natorop i Ibana di joro i, mamaritahon barita na uli, gabe ro ma mandapothon Ibana angka malim dohot sibotosurat rap dohot angka panungganei.",
      "type": "content"
    },
    {
      "verse": 2,
      "text": "Ninna nasida ma mandok Ibana: Paboa ma tu hami: Huaso dia do dipangasahon Ho mangula Ulaonmi? Ise do na mangalehon huaso i tu Ho?",
      "type": "content"
    },
    {
      "verse": 3,
      "text": "Gabo dialusi ma nasida, ninna ma: Ahu pe, adong do na husungkun tu hamu; paboa hamu ma tu Ahu:",
      "type": "content"
    },
    {
      "verse": 4,
      "text": "Ia pandidion ni si Johannes, sian ginjang do i manang sian jolma?",
      "type": "content"
    },
    {
      "verse": 5,
      "text": "Alai marhusari ma nasida sama nasida, songon on: Ia ninta annon: Sian ginjang, dohononna ma; boasa so dihaporseai hamu ibana?",
      "type": "content"
    },
    {
      "verse": 6,
      "text": "Alai ia ninta: Sian jolma, dangguran ni sandok natorop i hita, ai gomos dihaporseai, panurirang do si Johannes i.",
      "type": "content"
    },
    {
      "verse": 7,
      "text": "Jadi dialusi nasida ma: Ndang huboto hami, manang sian dia i.",
      "type": "content"
    },
    {
      "verse": 8,
      "text": "Gabe didok Jesus tu nasida: Ahu pe, ndang paboaonku tu hamu, manang huaso dia hupangasahon di ulaonki.",
      "type": "content"
    },
    {
      "verse": 9,
      "text": "(II.) Jala dihatahon ma umpama on tu natorop i: Adong ma sada halak na pauli porlak anggurna, jadi dipasahat ma i tu angka pangula; dung i laho ma ibana marhutasada lelengleleng.",
      "type": "content"
    },
    {
      "verse": 10,
      "text": "Di tingkina i disuru ma naposona tu angka siula porlak anggur i, asa dilehon tu ibana gogo ni porlak anggur i deba. Alai dilombuti angka pangula i ibana, laos muli boti do ibana dipaulak.",
      "type": "content"
    },
    {
      "verse": 11,
      "text": "Jadi disuru muse naposona na asing; alai nang i dilasahi jala dileai nasida do, laos songon i ibana disuru muli.",
      "type": "content"
    },
    {
      "verse": 12,
      "text": "Disuru muse dope na patoluhon; alai nang i dibugangi do jala dipabali.",
      "type": "content"
    },
    {
      "verse": 13,
      "text": "Dung i ninna nampuna porlak anggur i ma: Aha nama bahenonku? Anakku haholongan i ma suruonku; ra biar ma rohanasida mida ibana.",
      "type": "content"
    },
    {
      "verse": 14,
      "text": "Alai marnida ibana angka pangula i, masipandohan ma nasida, ninna ma: On do panean i! Tapusa ma ibana, asa di hita siteanonna i!",
      "type": "content"
    },
    {
      "verse": 15,
      "text": "Jala dipabali nasida ma ibana tu balian ni porlak anggur i, laos dipusa ma. Aha nama bahenon ni nampuna porlak anggur i tu nasida?",
      "type": "content"
    },
    {
      "verse": 16,
      "text": "Na ro ma ibana mambunu angka siula porlak anggur i, dung i pasahatonna ma porlak anggur i tu halak na asing. Alai umbege i, ninna nasida ma: Palias ma i!",
      "type": "content"
    },
    {
      "verse": 17,
      "text": "Alai dinolnol Ibana ma nasida, huhut ma didok: Ai dia do lapatan ni na tarsurat songon on: \"Ia batu na binolongkon ni angka pande bagas i, apala i do gabe batu parsuhisuhi?\"",
      "type": "content"
    },
    {
      "verse": 18,
      "text": "Marosak ma ganup na tinggang tu batu on, jala magopu ma ganup na tiningganganna.",
      "type": "content"
    },
    {
      "verse": 19,
      "text": "Di na sangombas i dilului angka sibotosurat ro di sintua ni malim dalan manangkup Ibana; alai mabiar do nasida mida natorop i, ai diantusi be do, tu nasida do tinuju ni umpama ondeng.",
      "type": "content"
    },
    {
      "verse": 20,
      "text": "(III.) Jala dionggopi nasida do Ibana, disuru ma angka pangkahap, sipaulaula songon parroha na tigor, anggiat tarpadapot nasida Ibana di hatana, asa tarpasahatsa Ibana tu panggomgomi, tu huaso ni panguhum i.",
      "type": "content"
    },
    {
      "verse": 21,
      "text": "Jadi disungkun nasida ma Ibana, ninna ma: O Guru, huboto hami, na tigor do pangkataionmu nang pamodaionmu, jala na so siida bohi Ho; sintong do tahe dipodahon Ho dalan ni Debata.",
      "type": "content"
    },
    {
      "verse": 22,
      "text": "Na jadi do lehononta guguan tu Kesar i, manang na so jadi?",
      "type": "content"
    },
    {
      "verse": 23,
      "text": "Alai torang diboto Ibana ansiansinasida i, gabe ninna ma mandok nasida:",
      "type": "content"
    },
    {
      "verse": 24,
      "text": "Patuduhon hamu ma tu Ahu rupia sada! Gombaran dohot surat ni ise do ndi on? Didok nasida ma: Gombaran ni Kesar i do.",
      "type": "content"
    },
    {
      "verse": 25,
      "text": "Jadi ninna ma mandok nasida: Molo boti, lehon hamu ma tu Kesar na sian Kesar i, jala tu Debata na sian Debata!",
      "type": "content"
    },
    {
      "verse": 26,
      "text": "Asa ndang tuk nasida padapot Ibana di hatana i di jolo ni natorop i, jala longang do rohanasida dibahen alusna; laos hohom nama nasida.",
      "type": "content"
    },
    {
      "verse": 27,
      "text": "(IV.) Gabe ro ma deba sian Saduse na so marhatutuhon, adong haheheon ni na mate, manungkun Ibana.",
      "type": "content"
    },
    {
      "verse": 28,
      "text": "Ninna nasida ma: Gurunami, disurathon si Musa di hita: Molo mate sihahaan, tuminggalhon parompuan so martinading, ingkon dihabia anggina do dongan saripe ni hahana i, pajongjongkon pomparan di ibana.",
      "type": "content"
    },
    {
      "verse": 29,
      "text": "Asa adong ma pitu halak na marhahamaranggi. Mangoli ma sihahaan, dung i mate ma ibana so martinading.",
      "type": "content"
    },
    {
      "verse": 30,
      "text": "Dihabia paidua ma boruboru i.",
      "type": "content"
    },
    {
      "verse": 31,
      "text": "Dung i paitolu i muse; gabe songon i do torus na pitu i, ndang martinading di hamamatenasida be.",
      "type": "content"
    },
    {
      "verse": 32,
      "text": "Umpudi sian nasida mate nang parompuan i.",
      "type": "content"
    },
    {
      "verse": 33,
      "text": "Onpe, di haheheon i, ise sian nasida nampuna nioli disi? Ai nasida na pitu i do marniolihonsa.",
      "type": "content"
    },
    {
      "verse": 34,
      "text": "Gabe didok Jesus ma tu nasida: Anak ni hasiangan on do mangoli jala pabolihonsa.",
      "type": "content"
    },
    {
      "verse": 35,
      "text": "Alai angka naung gabe tau tu hasiangan sogot dohot tu haheheon na sian angka na mate, ndang mangoli manang pabolihonsa pe.",
      "type": "content"
    },
    {
      "verse": 36,
      "text": "Ai ndang tarbahensa be mate, ai suman tu surusuruan i jala anak ni Debata do nasida, ia dung gabe partohap di haheheon i.",
      "type": "content"
    },
    {
      "verse": 37,
      "text": "Alai paboa, sipaheheon sogot angka naung mate, nang si Musa ditaringoti do i, uju di ramba na sampulguk i, ai digoar do disi Tuhan i \"Debata ni si Abraham, Debata ni si Isak jala Debata ni si Jakkob.\"",
      "type": "content"
    },
    {
      "verse": 38,
      "text": "Nda tung Debata ni angka na mate Ibana, Debata ni angka na mangolu do; ai saluhut do nasida mangolu di Ibana.",
      "type": "content"
    },
    {
      "verse": 39,
      "text": "Dung i ninna deba sian angka sibotosurat ma mangalusi: Denggan do na nidokmi, Guru!",
      "type": "content"
    },
    {
      "verse": 40,
      "text": "Ai ndang barani be nasida manungkun manang dia pe tu Ibana.",
      "type": "content"
    },
    {
      "verse": 41,
      "text": "(V.) Gabe ninna Jesus ma mandok nasida: Marhua ma didok, Anak ni si Daud do Kristus i?",
      "type": "content"
    },
    {
      "verse": 42,
      "text": "Ai didok si Daud sandiri di buku Psalmen: \"Ninna Tuhan i do mandok Tuhanku: Hundul ma Ho tu Siamunhon,",
      "type": "content"
    },
    {
      "verse": 43,
      "text": "paima hupeakhon angka musum bahen sidegedegean ni patmu!\"",
      "type": "content"
    },
    {
      "verse": 44,
      "text": "Asa digoar si Daud do Ibana Tuhan, beha ma Ibana Anakna?",
      "type": "content"
    },
    {
      "verse": 45,
      "text": "Alai uju na manangi natorop i saluhutna, ninna Ibana ma mandok siseanna:",
      "type": "content"
    },
    {
      "verse": 46,
      "text": "Jaga ma hamu mida angka sibotosurat, ai las do rohanasida madangadang, marbaju na ganjang, asa ditabi halak nasida di angka onan; jala ringkot do rohanasida juguk tu bangku jolojolo di angka parguruan dohot tu hundulan na sumangap di parpestaan.",
      "type": "content"
    },
    {
      "verse": 47,
      "text": "Dipolgak nasida do bagas ni na mabalu; mangansi do nasida martangiang lelengleleng. Uhum na dumokdok do jaloonnasida muse.",
      "type": "content"
    }
  ]
}