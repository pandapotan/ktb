{
  "book": "Lukas",
  "chapter": 16,
  "verses": [
    {
      "verse": 1,
      "text": "I. Juara bagas na geduk i 1-18. II. Halak na mora i dohot si Lasarus 19-31",
      "type": "title"
    },
    {
      "verse": 1,
      "text": "(I.) Laos didok Ibana ma tu siseanna i: Adong ma sada halak na mora na marjuara bagas. Jadi tarbortik ma tu ibana, dipansuasaehon juara bagas i artana.",
      "type": "content"
    },
    {
      "verse": 2,
      "text": "Gabe dijou ma ibana, ninna ma mandok ibana: Dia do i na hubege taringot tu ho? Patuduhon ma paretongan ni hajuaraonmi; ai ndang tarbahen ho be leat ni juara bagas!",
      "type": "content"
    },
    {
      "verse": 3,
      "text": "Jadi marhusari ma juara bagas i: Dia nama bahenonku, ai buaton ni tuanki nama sian ahu hajuaraonki. Mamangkur, ndang adong gogongku; manehenehe, maila ahu.",
      "type": "content"
    },
    {
      "verse": 4,
      "text": "On ma tahe sibahenonku di rohangku, asa dijangkon nasida ahu tu jabunasida, ia dung dipaijur ahu sian hajuaraonki:",
      "type": "content"
    },
    {
      "verse": 5,
      "text": "Jadi sadasada ma dijou nasa parsingiran ni indukna i tu jolona, didok ma tu na parjolo ro i: Sadia sigararonmi tu tuanta?",
      "type": "content"
    },
    {
      "verse": 6,
      "text": "Alusna: Saratus gunsi miak. Gabe ninna ma mandok ibana: Alap ma suratmi, dung i hundul ma ho manurathon hatop limapulu!",
      "type": "content"
    },
    {
      "verse": 7,
      "text": "Tu na asing muse didok: Ia ho, sadia do sigararonmi? Saratus tuhukan eme! Gabe didok tu ibana: Alap ma suratmi, dung i surathon ma: Ualupulu!",
      "type": "content"
    },
    {
      "verse": 8,
      "text": "Jadi dipuji na mora i ma juara bagas na geduk i, ala bisuk pambahenna i. Ai umbisuk do anak portibi on asa anak hatiuron i mangangkupi donganna saroha.",
      "type": "content"
    },
    {
      "verse": 9,
      "text": "Ahu pe, hudok ma di hamu: Lului hamu ma di hamu aleale marhitehite Mammon na geduk i; asa ia dung suda i, gabe dijangkon ma hamu tu bagasan angka parmianan sogot.",
      "type": "content"
    },
    {
      "verse": 10,
      "text": "Ia haposan halak di na ummotik, haposan ma ibana nang di na godang: Ianggo geduk ibana di na ummotik, geduk ma nang di na godang.",
      "type": "content"
    },
    {
      "verse": 11,
      "text": "Asa molo so haposan hamu mangaradoti Mammon na geduk i, ise ma antong pasahathon tu hamu arta na tutu i?",
      "type": "content"
    },
    {
      "verse": 12,
      "text": "Jala molo so haposan taringot tu ugasan ni na leban, ise ma olo mangalehon tu hamu na tu hamu hian!",
      "type": "content"
    },
    {
      "verse": 13,
      "text": "Ndang haoloan sada anak somang dua induk: Sai hosomanna do na sada, haholonganna do na sada nari; hombaranna do na sada, toisanna do na sada nari. Ndang haoloan hamu Debata rap dohot Mammon i!",
      "type": "content"
    },
    {
      "verse": 14,
      "text": "Alai sude hata ondeng dibege halak Parise, angka na impolan di perak; jala manungarnungar ma nasida dompak Ibana.",
      "type": "content"
    },
    {
      "verse": 15,
      "text": "Gabe ninna Ibana ma mandok nasida: Ianggo hamu tutu, dipintori hamu do dirimuna di jolo ni halak; alai ditanda Debata do rohamuna. Ai na timbul di roha ni jolma, i do dihagigihon Debata.",
      "type": "content"
    },
    {
      "verse": 16,
      "text": "Intap si Johannes do patik i dohot angka panurirang i. Olat ni i ma dibaritahon harajaon ni Debata, jala saluhutna do mambahen gogo tusi.",
      "type": "content"
    },
    {
      "verse": 17,
      "text": "Alai ummomo do salpu langit dohot tano, sian na gabe bolong sada gurit ni patik i.",
      "type": "content"
    },
    {
      "verse": 18,
      "text": "Pangalangkup do ganup na paluahon niolina, gabe dioli na asing; pangalangkup do nang na mambuat na pinalua ni baoana i.",
      "type": "content"
    },
    {
      "verse": 19,
      "text": "(II.) Asa adong ma sada halak na mora, na marabithon surta na rara dohot haen bontar na lamot; ariari do ibana marlas ni roha godang.",
      "type": "content"
    },
    {
      "verse": 20,
      "text": "Alai adong ma sahalak na pogos, na margoar si Lasarus, peakpeak di jolo pintu ni na mora i; gok baro do dagingna.",
      "type": "content"
    },
    {
      "verse": 21,
      "text": "Dipangido rohana do manganhon ebaeba na sian panganan ni na mora i; alai ro ma biang mandilati barona i.",
      "type": "content"
    },
    {
      "verse": 22,
      "text": "Dung i mate ma na pogos i, gabe diboan angka surusuruan ma ibana tu ampuan ni si Abraham. Laos mate do nang na mora i, dung i ditanom.",
      "type": "content"
    },
    {
      "verse": 23,
      "text": "Jadi sian banua toru i ma ibana manaili tu ginjang, uju di na bernit i ibana, jala ditatap ma si Abraham sian na dao jala si Lasarus di ampuanna i.",
      "type": "content"
    },
    {
      "verse": 24,
      "text": "Dung i joujou ma ibana, ninna ma: Ompung Abraham! Asi roham mida ahu: Suru ma si Lasarus manornophon ujung ni jarijarina tu aek, palamohon dilangku, ai bernit do huahap di api on.",
      "type": "content"
    },
    {
      "verse": 25,
      "text": "Alus ni si Abraham: Ingot, anaha, naung dijalo ho na denggan, uju di ngolum; ia si Lasarus na porsuk do. Anggo nuaeng, apulon do ibana dison; alai mangae na porsuk nama ia ho.",
      "type": "content"
    },
    {
      "verse": 26,
      "text": "Jala angkup ni i muse, dijadihon do lung na bagas holangholangta; asa ndang bolas taripar angka na giot manorusi sian on tu hamu, jala ndang tarbahen na disini manopot hami tuson.",
      "type": "content"
    },
    {
      "verse": 27,
      "text": "Ro muse hatana: Molo boti, mangido ma ahu tu ho, ompung, suruonmu ibana tu bagas ni damang.",
      "type": "content"
    },
    {
      "verse": 28,
      "text": "Ai lima nari do hahaanggingku; naeng dihatindangkon tu nasida, unang gabe dohot nasida ro tu parhansitan on.",
      "type": "content"
    },
    {
      "verse": 29,
      "text": "Alai ninna si Abraham ma: Adong do di nasida surat ni si Musa dohot angka panurirang; angka i ma ditangihon!",
      "type": "content"
    },
    {
      "verse": 30,
      "text": "Gabe ninna ma: Ndang i, ompung Abraham; alai aut ni adong sahalak sian angka naung mate ro mandapothon nasida, paubaonnasida ma rohanasida.",
      "type": "content"
    },
    {
      "verse": 31,
      "text": "Alai dialusi ma: Anggo so ditangihon nasida si Musa dohot angka panurirang, ndang tagamon mangoloi nasida, nang adong na hehe sian angka na mate.",
      "type": "content"
    }
  ]
}