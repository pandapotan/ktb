{
  "book": "Lukas",
  "chapter": 19,
  "verses": [
    {
      "verse": 1,
      "text": "I. Si Sakeus 1-10. II. Umpama na taringot tu pangkal na pinalumehon 11-28. III. Habobongotna tu huta Jerusalem 29-40. IV. Ditatangisi huta i 41-44. V. Dipaias bagas joro i 45-48",
      "type": "title"
    },
    {
      "verse": 1,
      "text": "(I.) Dung i dibongoti, laos dibolus Ibana ma huta Jeriko.",
      "type": "content"
    },
    {
      "verse": 2,
      "text": "Jadi adong ma disi sahalak, induk ni angka sijalo beo, na margoar Sakeus; na mora do ibana.",
      "type": "content"
    },
    {
      "verse": 3,
      "text": "Dipangido rohana, naeng idaonna rupa ni Jesus; alai ndang tarbahensa siala natorop i, ai pardaging na metmet ibana.",
      "type": "content"
    },
    {
      "verse": 4,
      "text": "Gabe marlojong ibana tu jolo, dipanaek ma hau galagala sada, anggiat diida Ibana, ai i do dalan sibolusonna.",
      "type": "content"
    },
    {
      "verse": 5,
      "text": "Dung sahat tusi, mamereng ma Jesus tu ginjang, laos ninna ma mandok ibana: O Sakeus, hatop ma ho mijur, ai ingkon sorang Ahu tu jabumi sadari on!",
      "type": "content"
    },
    {
      "verse": 6,
      "text": "Jadi hatop ma ibana mijur; las rohana manjangkon Jesus.",
      "type": "content"
    },
    {
      "verse": 7,
      "text": "Marnida i marungutungut ma nasida sude, mandok: Na sorang do Ibana hape tu halak sipardosa!",
      "type": "content"
    },
    {
      "verse": 8,
      "text": "Gabe ro ma si Sakeus, didok ma tu Tuhan i: Olo, Tuhan, satonga ni angka artangki ma hulehon tu angka na pogos; jala ia adong na huangati, siopat lompit ma hupaulak.",
      "type": "content"
    },
    {
      "verse": 9,
      "text": "Jadi didok Jesus ma tu ibana: Dapotan tua do pangisi ni jabu on sadari on, ai pinompar ni si Abraham do nang ibana.",
      "type": "content"
    },
    {
      "verse": 10,
      "text": "Ai na ro do Anak ni jolma i mangalului jala paluahon na mago.",
      "type": "content"
    },
    {
      "verse": 11,
      "text": "(II.) Jadi dibege nasida ma i, gabe didatdati Ibana marumpama, ala naung donok tu huta Jerusalem; jala dirimpu nasida, manigor sipapataron ma harajaon ni Debata.",
      "type": "content"
    },
    {
      "verse": 12,
      "text": "Asa didok ma: Naeng borhat ma sahalak na raja tu luat na dao, manjalo harajaon; dung pe i, asa mulak muse.",
      "type": "content"
    },
    {
      "verse": 13,
      "text": "Jadi dijou ma naposona sampulu halak, dilehon ma tu nasida sampulu bagian, laos ninna ma mandok nasida: Tigatigahon hamu ma i, paima ro ahu muse!",
      "type": "content"
    },
    {
      "verse": 14,
      "text": "Alai hosom do roha ni angka na nirajaanna mida ibana, disuru nasida ma suruannasida sian pudina, paboahon: Ndang olo hami rajaan ni i!",
      "type": "content"
    },
    {
      "verse": 15,
      "text": "Asa dung dijalo harajaon i, ro ma ibana mulak, jala disuru ma na manjou angka naposona, naung manjalo hepeng i, asa diboto na niomohonna be.",
      "type": "content"
    },
    {
      "verse": 16,
      "text": "Jadi ro ma na parjolo i, ninna ma: Tuan, sampulu bagian do diomo bagian na sian ho i.",
      "type": "content"
    },
    {
      "verse": 17,
      "text": "Gabe ninna ma mandok ibana: Taho ma i, ale naposo na denggan roha! Ala haposan ho di na otik situtu sampulu huta ma gomgomanmu!",
      "type": "content"
    },
    {
      "verse": 18,
      "text": "Dung i ro ma na paduahon i, ninna ma: Ia bagian na sian ho, tuan, lima bagian do diomo.",
      "type": "content"
    },
    {
      "verse": 19,
      "text": "Jala ninna ma nang tu ibana: Ia ho, lima huta ma gomgomanmu!",
      "type": "content"
    },
    {
      "verse": 20,
      "text": "Jala ro ma na asing mandok: Na, bagianmon, tuan; hutungkus do i di saputanganku.",
      "type": "content"
    },
    {
      "verse": 21,
      "text": "Ai biar do rohangku mida Ho, ala na horas ho; dibuat ho do na so pineakkonmu, jala digotil ho do na so sinuanmu.",
      "type": "content"
    },
    {
      "verse": 22,
      "text": "Gabe didok ma tu ibana: Mangihuthon pandokmi do uhumonku ho, naposo na jahat roha! Diboto ho do hape, ahu halak na horas, sibuat na so hupeakhon, sigotil na so husuan!",
      "type": "content"
    },
    {
      "verse": 23,
      "text": "Boasa so dilehon ho antong hepengki tu sianahi hepeng, asa hutunggui rap dohot bungana di harorongkon?",
      "type": "content"
    },
    {
      "verse": 24,
      "text": "Laos didok ma tu angka donganna: Buat hamu ma sian ibana bagianna i; lehon hamu ma i tu parbagian na sampulu i!",
      "type": "content"
    },
    {
      "verse": 25,
      "text": "Jadi ninna nasida ma mandok ibana: Alai nunga sampulu bagian di ibana, tuan!",
      "type": "content"
    },
    {
      "verse": 26,
      "text": "Hudok ma di hamu: Di ganup paradongan lehonon do; alai sibuaton do sian na so paradongan na di ibana hian.",
      "type": "content"
    },
    {
      "verse": 27,
      "text": "Alai ia musungki, na so olo rajaanku, boan hamu ma tuson; seseati hamu ma nasida di jolongkon!",
      "type": "content"
    },
    {
      "verse": 28,
      "text": "Jadi dung didok songon i, hehe ma Ibana laho nangkok tu Jerusalem.",
      "type": "content"
    },
    {
      "verse": 29,
      "text": "(III.) Dung i mandapothon huta Betpage dohot Betania, mardonokkon dolok i, na margoar dolok Jetun, disuru ma siseanna dua halak.",
      "type": "content"
    },
    {
      "verse": 30,
      "text": "Ninna ma: Laho ma hamu tu huta na di jolomuna an; dung bongot hamu, jumpang hamu ma tambat disi anak ni halode, na so dung dihunduli halak; harhari jala boan hamu ma i tuson!",
      "type": "content"
    },
    {
      "verse": 31,
      "text": "Jala molo adong na manungkun hamu: Boasa harharanmuna i?, dok hamu ma songon on: Ringkot do i di Tuhan i!",
      "type": "content"
    },
    {
      "verse": 32,
      "text": "Dung i laho ma angka na sinuru i, jala jumpang nasida do songon na nidokna i tu nasida.",
      "type": "content"
    },
    {
      "verse": 33,
      "text": "Alai laho mangkarhari anak ni halode i nasida, didok angka nampunasa ma tu nasida: Boasa harharanmuna anak ni halode i?",
      "type": "content"
    },
    {
      "verse": 34,
      "text": "Jadi didok nasida ma: Na ringkot do i di Tuhan i!",
      "type": "content"
    },
    {
      "verse": 35,
      "text": "Gabe diboan nasida ma i tu Jesus; dipeakkon ma ulosnasida tu anak ni halode i jadi dipahundul ma Jesus tu ginjangna.",
      "type": "content"
    },
    {
      "verse": 36,
      "text": "Jala di na borhat i Ibana, dipahembang nasida ma ulosnasida tu dalan i.",
      "type": "content"
    },
    {
      "verse": 37,
      "text": "Alai mandapothon tuatan na di dolok Jetun i, hinsa ma roha ni sandok punguan ni sisean i, mamuji Debata, marsoara na gogo, siala sude hagogoon naung niidanasida i.",
      "type": "content"
    },
    {
      "verse": 38,
      "text": "Ia endenasida: Pinasupasu ma Raja i, na ro marhitehite Goar ni Tuhan! Dame do di surgo; hasangapon di ginjang!",
      "type": "content"
    },
    {
      "verse": 39,
      "text": "Jala halak Parise i deba, na sian natorop i, mandok tu ibana: Orai ma antong angka siseanmi, Guru!",
      "type": "content"
    },
    {
      "verse": 40,
      "text": "Jala ninna ma mangalusi: Hudok ma di hamu: Aut mauhom nasida, joujou ma angka batu!",
      "type": "content"
    },
    {
      "verse": 41,
      "text": "(IV.) Jala laho mandapothon huta i, tangis ma Ibana marnidasa.",
      "type": "content"
    },
    {
      "verse": 42,
      "text": "Ninna ma: Aut di arim on ma nian ditanda ho na tau padamehon ho! Alai naung gabe buni do i nuaeng sian matami.",
      "type": "content"
    },
    {
      "verse": 43,
      "text": "Ai na ro ma muse angka ari manahopi ho; hubu on ni musum ma ho disi, halianganna jala sosahonna ma ho humaliang.",
      "type": "content"
    },
    {
      "verse": 44,
      "text": "Jala panepneponna ma ho rap dohot anakkonmu di tongatongami, jala ndang pasombuonna nanggo dua batu martinditindi, ala na so ditanda ho tingki panopoton na tu ho.",
      "type": "content"
    },
    {
      "verse": 45,
      "text": "(V.) Dung i dibongoti Jesus ma joro i, dipabali ma sian i angka sipanggadis.",
      "type": "content"
    },
    {
      "verse": 46,
      "text": "Ninna ma mandok nasida: Na tarsurat do, bagas partangiangan do bagashu; hape gabe liang pandoboan do i dibahen hamu.",
      "type": "content"
    },
    {
      "verse": 47,
      "text": "Jala ariari do Ibana mangajari di joro i. Alai anggo angka sintua ni malim i dohot sibotosurat ro di angka panungganei ni bangso i mangalului dalan mamusa Ibana.",
      "type": "content"
    },
    {
      "verse": 48,
      "text": "Alai ndang jumpang nasida dalan patupahonsa; ai sai marsilohot do roha ni natorop i saluhutna tu Ibana, tumangihon hatana.",
      "type": "content"
    }
  ]
}