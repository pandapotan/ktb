{
  "book": "Ibrani",
  "chapter": 5,
  "verses": [
    {
      "verse": 1,
      "text": "I. Sintua ni malim na tutu do Kristus 1-10. II. Marguna do i di angka na rimpas 11-14",
      "type": "title"
    },
    {
      "verse": 1,
      "text": "(I.) Ai ganup sintua ni malim, na binuat sian jolma, dipabangkit do ala ni jolma, mangaradoti angka ulaon na tu Debata, asa dipelehon silehonlehon nang pelean, ala ni angka dosa.",
      "type": "content"
    },
    {
      "verse": 2,
      "text": "Na tarbahen do i rap mangkilala dohot angka na hurang boto nang na lilu, ai dohot do ibana partohap di hagaleon.",
      "type": "content"
    },
    {
      "verse": 3,
      "text": "Alai ni i, ingkon mamboan pelean pardosaon ibana; ia songon i humongkop natorop, laos songon i humongkop dirina.",
      "type": "content"
    },
    {
      "verse": 4,
      "text": "Jala ndang adong na mangaithon hamuliaon sisongon i tu dirina; Debata do manjou ibana tusi, songon si Aron i.",
      "type": "content"
    },
    {
      "verse": 5,
      "text": "Laos songon i do nang Kristus: Ndang Ibana mangaithon sahala sintua ni malim tu dirina; Debata do, na mandok tu Ibana: \"Anakku do Ho; sadari on do Ho hutubuhon!\"",
      "type": "content"
    },
    {
      "verse": 6,
      "text": "Songon nidokna i di na asing: \"Malim do Ho ro di salelenglelengna, mangihuthon horong ni si Melkisedek!\"",
      "type": "content"
    },
    {
      "verse": 7,
      "text": "Tagan jolma Ibana, dipelehon do angka pangidoanna dohot elehelekna, mardongan angguk bolon dohot iluilu tu na tuk paluahon Ibana sian hamatean; jadi ditangihon do Ibana, gabe malua sian hatahuton i.",
      "type": "content"
    },
    {
      "verse": 8,
      "text": "Ai atik pe Anak i Ibana, diguruhon do pangoloion marhite sian na tinaonanna i!",
      "type": "content"
    },
    {
      "verse": 9,
      "text": "Jala dung rimpas gabe sihorhon haluaon salelenglelengna do Ibana di sude na mangoloi Ibana.",
      "type": "content"
    },
    {
      "verse": 10,
      "text": "Digoar Debata do Ibana sintua ni malim, mangihuthon horong ni si Melkisedek.",
      "type": "content"
    },
    {
      "verse": 11,
      "text": "(II.) Godang do nian sidohononnami taringot tusi, jala angka na maol pajojoron, ala nunga penge pinggolmuna.",
      "type": "content"
    },
    {
      "verse": 12,
      "text": "Ai tumimbangkon lelengna i, nunga patut guru hamu nian, hape angka sisiasia ni hata ni Debata dope siajarhononhon tu hamu; gabe susu nama ringkot di hamu, ndada sipanganon hian.",
      "type": "content"
    },
    {
      "verse": 13,
      "text": "Ai ganup partohap di susu ndang marbinoto di hata hatigoran i, ai posoposo do i.",
      "type": "content"
    },
    {
      "verse": 14,
      "text": "Alai sipanganon hian do di angka na rimpas, naung pasomalsomal rohana, gabe malo mambolati na denggan sian na roa.",
      "type": "content"
    }
  ]
}