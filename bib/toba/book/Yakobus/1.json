{
  "book": "Yakobus",
  "chapter": 1,
  "verses": [
    {
      "verse": 1,
      "text": "I. Tabi ni apostel i 1. II. Pasupasu na sian pangunjunan 2-12. III. Holan na denggan do ro sian Debata 13-18. IV. Angka na mangulahon Hata i ma hamu! 19-27",
      "type": "title"
    },
    {
      "verse": 1,
      "text": "(I.) Ahu surat ni si Jakobus, naposo ni Debata dohot Tuhan Jesus Kristus, mandapothon na sampuludua marga, na di parserahan: Tabi ma di hamu!",
      "type": "content"
    },
    {
      "verse": 2,
      "text": "(II.) Ale angka donganku, las ni roha sambing ma rajumi hamu i, anggo madabu hamu tu bagasan ragam ni pangunjunan.",
      "type": "content"
    },
    {
      "verse": 3,
      "text": "Boto hamu ma: Na mangkorhon habengeton do pangunjunan na tu haporseaonmuna.",
      "type": "content"
    },
    {
      "verse": 4,
      "text": "Alai ingkon dihorhon habengeton i do ulaon na sun denggan, asa gabe rimpas hamu, angka na so marlindang, na so marnahurang.",
      "type": "content"
    },
    {
      "verse": 5,
      "text": "Ai molo adong di tongatongamuna na hurangan bisuk, dipangido ma tu Debata, na bulus mangalehon di saluhut jala ndang marpangea, dung i lehononna ma tu ibana.",
      "type": "content"
    },
    {
      "verse": 6,
      "text": "Alai di bagasan haporseaon ma ibana mangido, unang marganggu ni roha; ai na ganggu roha i, tudos do tu galumbang ni laut, na pinahuturhutur jala na pinalindaklindak ni alogo.",
      "type": "content"
    },
    {
      "verse": 7,
      "text": "Unang ma diparbaga roha ni halak i, jaloonna agia aha sian Tuhan i!",
      "type": "content"
    },
    {
      "verse": 8,
      "text": "Ai halak na mardua roha, na gaor do i di saluhut angka dalanna.",
      "type": "content"
    },
    {
      "verse": 9,
      "text": "Alai dipuji dongan na toruk i ma dirina siala timbona i!",
      "type": "content"
    },
    {
      "verse": 10,
      "text": "Songon i na mora i, siala hatoruhonna; ai na laho salpu ma ibana songon bungabunga na di ladang i.",
      "type": "content"
    },
    {
      "verse": 11,
      "text": "Ai binsar ma mata ni ari dohot mohopna, jadi rahar ma duhut i, marurus ma bungana, mago ma rupana na jengkar i. Songon i ma laho malos na mora i di bagasan angka dalanna.",
      "type": "content"
    },
    {
      "verse": 12,
      "text": "Martua do halak na manaon di pangunjunan i: Ai dung tau ibana, jaloonna ma tumpal hangoluan, naung diparbagabaga tu angka na holong roha di Ibana.",
      "type": "content"
    },
    {
      "verse": 13,
      "text": "(III.) Unang ma didok manang ise, jumpa tarunjun ibana: Na tarunjun do ahu sian Debata! Ai ndang masa di Debata pangunjunan tu hajahaton; ndang diunjuni Ibana manang ise.",
      "type": "content"
    },
    {
      "verse": 14,
      "text": "Alai ditaiti jala dipaelaela sangkapsangkap ni rohana sandiri do ganup, umbahen na tarunjun.",
      "type": "content"
    },
    {
      "verse": 15,
      "text": "Jadi dung manjangkon sangkapsangkap ni roha i, ditubuhon ma dosa; alai dung gok dosa i, ditubuhon ma hamatean.",
      "type": "content"
    },
    {
      "verse": 16,
      "text": "Unang ma hamu lilu, angka donganku na hinaholongan!",
      "type": "content"
    },
    {
      "verse": 17,
      "text": "Saluhutna silehonlehon na denggan, nasa ulibasa na mauliutus, i ma na ro sian ginjang, sian Ama ni na tiur, na so olo muba, na so umboto agia halinu ni hamimimbar.",
      "type": "content"
    },
    {
      "verse": 18,
      "text": "Sian tahi ni rohana do ditubuhon Ibana hita marhitehite hata hasintongan i, asa hita hira patumonaan sian angka na tinompana i.",
      "type": "content"
    },
    {
      "verse": 19,
      "text": "(IV.) Ingot hamu ma, angka donganku na hinaholongan: Ganup jolma, girgir ma ibana mananginangi, bangkol ma ibana mangkatai, bangkol ma tarrimas!",
      "type": "content"
    },
    {
      "verse": 20,
      "text": "Ai ndang diulahon rimas ni jolma hatigoran ni Debata.",
      "type": "content"
    },
    {
      "verse": 21,
      "text": "Dibahen i, bolongkon hamu ma nasa na roa ro di hajahaton na lohot i; marlambok ni roha ma hamu manjalo hata na sinuan tu bagasan rohamuna, na tarbahen paluahon tondimuna.",
      "type": "content"
    },
    {
      "verse": 22,
      "text": "Alai gabe siulahon Hata i ma hamu, unang holan pananginangi, angka na paotootohon dirina!",
      "type": "content"
    },
    {
      "verse": 23,
      "text": "Ai pananginangi di hata i, anggo so diulahon, tudos ma i tu halak na paberengbereng rupa ni bohina di sorminan.",
      "type": "content"
    },
    {
      "verse": 24,
      "text": "Ai dibereng do dirina, dung i laho ma ibana, gabe ndang diboto be rupana.",
      "type": "content"
    },
    {
      "verse": 25,
      "text": "Alai na mamereng torus tu bagasan uhum haluaon na sun denggan i jala mian disi, i ma na martua marhite sian pangulaonna i, anggo so pananginangi na mangkalupahon, siula ulaon i tahe ibana.",
      "type": "content"
    },
    {
      "verse": 26,
      "text": "Molo adong na mandok di bagasan rohana, na daulat ibana, hape ndang dirantei dilana, diansi do tahe rohana: Na magopo ma hadaulatonna i.",
      "type": "content"
    },
    {
      "verse": 27,
      "text": "On do hadaulaton na ias jala na so marlindang, di roha ni Debata Ama: Mandulo angka na so marama, so marina dohot angka na mabalu di haporsuhonnasida, huhut mangaramoti diriniba maralohon portibi on, unang marlindang.",
      "type": "content"
    }
  ]
}