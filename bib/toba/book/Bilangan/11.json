{
  "book": "Bilangan",
  "chapter": 11,
  "verses": [
    {
      "verse": 1,
      "text": "I. Parungutunguton ni halak Israel dohot torutoru ni Debata ala ni di Tabera 1-3. II. Hisapan bangso i mida juhut jala gialan mida Manna 4-9. III. Alualu ni si Musa taringot tu dokdok ni tohonanna dohot alus ni Debata disi 10-23. IV. Na pitupulu sintua ni halak Israel. Si Eldad, si Medad 24-30. V. Ro angka lote marhulalanhulalan. Tanoman ni halak na hisapan di juhut 31-35",
      "type": "title"
    },
    {
      "verse": 1,
      "text": "(I.) Dung i ndang piga dan manggogo ma bangso i marmungutmungut, pola sahat tu pinggol ni Jahowa. Jadi dung dibege Jahowa songon i marsigorgor ma rimasna, pola galak di tongatonganasida api sian Jahowa mansudahon partalpahan ni parsaroan i.",
      "type": "content"
    },
    {
      "verse": 2,
      "text": "Dung i mangangguhi ma bangso i tu si Musa, jadi martangiang ma si Musa tu Jahowa, gabe mintop ma api i.",
      "type": "content"
    },
    {
      "verse": 3,
      "text": "Jadi dibahen ma goar ni inganan i Tabera, ala naung marsigorgor api ni Jahowa di tongatonganasida.",
      "type": "content"
    },
    {
      "verse": 4,
      "text": "(II.) Tole ma muse manombo hisaphisap ni halak gambalgambal na di tongatonganasida dohot do halak Israel mangulahi tumatangis, angka ninna ma: Ise ulaning mangalehon juhut panganonnami?",
      "type": "content"
    },
    {
      "verse": 5,
      "text": "Sai dipaingotingot rohanami do dengke, angka na hupangan hami di Misir so pola marpanuhor, tole angka ansimun, jelok, ingkau rata, baoang na rara dohot baoang hian.",
      "type": "content"
    },
    {
      "verse": 6,
      "text": "Alai anggo nuaeng tung dipahiang do ateatenami, ndang adong agia aha diida matanami, nda holan Manna i.",
      "type": "content"
    },
    {
      "verse": 7,
      "text": "Alai anggo Manna i songon boni katumbar balgana jala songon pultak ni haminjon do rupana.",
      "type": "content"
    },
    {
      "verse": 8,
      "text": "Dung i mulakulak ma bangso i mardalan papungupunguhon Manna i, laos diduda ma i jala ditutu jala dilompa di bagasan hudon manang mambahen sagusagu sian i, jala daina songon dai ni sagusagu na ginoreng dohot miak.",
      "type": "content"
    },
    {
      "verse": 9,
      "text": "Molo madabu nambur i bornginna i tu parsaroan i, madabu ma dohot Manna i tu atasna.",
      "type": "content"
    },
    {
      "verse": 10,
      "text": "(III.) Jadi dung dibege si Musa bangso i tumatangis be marompuompu, ganup di pintu ni undungundungna, gabe marpiarpiar situtu ma rimas ni Jahowa; sogo dohot roha ni si Musa marnidasa.",
      "type": "content"
    },
    {
      "verse": 11,
      "text": "Dung i ninna si Musa ma tu Jahowa: Boasa tung songon i toruanmu naposomon? Jala boasa tung so jumpangan asi ni roha ahu di adopanmu, umbahen tung ampehononmu tu ahu siusungon ni sandok bangso on?",
      "type": "content"
    },
    {
      "verse": 12,
      "text": "Hea ahu hian marhangoluan sandok bangso on, manang tung ahu manubuhon nasida, umbahen dohononmu tu ahu: Ingkon ho mangabing nasida di bagasan ampuanmu, songon pangusung ni ama pangintubu di posoposona sahat tu tano naung niuarihonmu tu ompunasida i.",
      "type": "content"
    },
    {
      "verse": 13,
      "text": "Tung sian dia ma dapot ahu juhut laho mangalehon tu sandok bangso on? Ai tumatangis nasida di adopanku, huhut mandok: Lehon tu hami juhut panganonnami!",
      "type": "content"
    },
    {
      "verse": 14,
      "text": "Ndang tarusung sasada ahu be sandok bangso on, madokdokhu do i di ahu.",
      "type": "content"
    },
    {
      "verse": 15,
      "text": "Molo tung songon i bahenonmu tu ahu, tagonan nama ahu bunu, molo tung maruli asi ni roha ahu di adopanmu, asa unang be hupaidaida soro ni aringkon.",
      "type": "content"
    },
    {
      "verse": 16,
      "text": "Dung i ro ma hata ni Jahowa tu si Musa songon on: Papungu ma tu Ahu pitupulu halak sian sintua ni halak Israel, angka na tangkas tinandam nasida hian sintua ni bangso i dohot panuturina, dung i arahon ma nasida tu undungundung parluhutan i, asa jongjong nasida disi rap dohot ho.",
      "type": "content"
    },
    {
      "verse": 17,
      "text": "Dung i tuat ma Ahu laos mangkatai dohot ho disi; dung i buatonku ma sian Tondi na songgop tu ho, jala ampehononku tu nasida, asa nasida donganmu mangusung sianjuon di bangso i, asa unang be sasada ho mangusungsa.",
      "type": "content"
    },
    {
      "verse": 18,
      "text": "Dung i dohononmu ma tu bangso i: Manguras ma hamu tu marsogot, asa panganonmuna juhut, ai nunga pola sahat partangisonmuna i tu pinggol ni Jahowa, uju na nidokmuna i: Ise ulaning mangalehon juhut panganonnami? Ai marsonangsonang do hami di Misir? Dibahen i lehonon ni Jahowa ma tu hamu juhut, asa panganonmuna.",
      "type": "content"
    },
    {
      "verse": 19,
      "text": "Ndada holan sadari panganonmuna, manang dua ari, jala ndada holan lima ari, manang sampulu ari, manang duapulu ari pe lelengna.",
      "type": "content"
    },
    {
      "verse": 20,
      "text": "Ingkon pola boho sabulan lelengna, asa maradu ruar musengani sian igungmuna, jala maradu gialan hamu disi, ala naung marlea dibahen hamu Jahowa, na di tongatongamuna i, pola nunga tumatangis hamu di adopanna huhut mandok: Boasa tung ruar hita sian Misir?",
      "type": "content"
    },
    {
      "verse": 21,
      "text": "Dung i ninna si Musa ma: Pola onom ratus ribu halak parhantarhantar torop ni bangso na pinasahatmu tu ahu, hape lam nimmu do: Lehononku ma juhut tu nasida, asa singkop panganonnasida boho sabulan lelengna.",
      "type": "content"
    },
    {
      "verse": 22,
      "text": "Ingkon potongon huroha angka birubiru dohot lombu, asa singkop di nasida? Manang tung ingkon papungupunguon luhut dengke sian laut, asa singkop di nasida?",
      "type": "content"
    },
    {
      "verse": 23,
      "text": "Alai ro ma hata ni Jahowa tu si Musa: Na hurang gogo do huroha tangan ni Jahowa? Alai tahe ingkon idaonmu nuaeng manang na sintong hatangku tu ho manang ndang.",
      "type": "content"
    },
    {
      "verse": 24,
      "text": "(IV.) Dung i ruar ma si Musa, laos dipatolhas ma tu bangso i angka hata ni Jahowa, jala dipapungu pitupulu halak sian angka sintua ni bangso i jala dipajongjong nasida humaliang undungundung i.",
      "type": "content"
    },
    {
      "verse": 25,
      "text": "Dung i tuat ma Jahowa di bagasan ombun i laos mangkatai dohot ibana, jala dibuat sian Tondi na songgop tu ibana, jala dilehon tu na pitupulu halak sintua i; jadi dung mangulon Tondi i di atasnasida manurirangi ma nasida, alai dungkon ni ndang be di didatdati.",
      "type": "content"
    },
    {
      "verse": 26,
      "text": "Alai tinggal dope dua halak di parsaroan, goar ni na sada si Eldad, jala goar ni na sadanari si Medad, mangulon huhut Tondi i di atasnasida, ai dohot do nasida masuk tu angka na tarsurat i, alai dung ruar nasida tu undungundung i, gabe manurirangi nasida di bagasan parsaroan i.",
      "type": "content"
    },
    {
      "verse": 27,
      "text": "Dung i marlojong ma sada dolidoli paboahon barita i tu si Musa: Si Eldad dohot si Medad manurirangi di bagasan parsaroan.",
      "type": "content"
    },
    {
      "verse": 28,
      "text": "Dung i ro ma alus ni si Josua, anak ni si Nun, parhalado ni si Musa olat i haposoonna, ninna ma: Ale tuanku Musa, orai ma nasida!",
      "type": "content"
    },
    {
      "verse": 29,
      "text": "Alai ninna si Musa ma mandok ibana: Tung tama ma ho mangiburu mandingkani ahu? Anggiat nian dipangido rohangku sandok bangso ni Jahowa manurirangi, jala dibasabasahon Jahowa Tondina songgop tu atasnasida.",
      "type": "content"
    },
    {
      "verse": 30,
      "text": "Dung i marpungu ma muse si Musa tu parsaroan i, ibana tahe rap dohot angka sintua ni Israel.",
      "type": "content"
    },
    {
      "verse": 31,
      "text": "(V.) Dung i borhat ma sada alogo sian Jahowa na mamboan angka lote sian laut, jala dipandabuhon tu parsaroan i, hira sadari mardalan daona tu sadaon jala sadari mardalan daona muse tu sadaan, humaliang parsaroan i, arga dua asta timbona sian tano i.",
      "type": "content"
    },
    {
      "verse": 32,
      "text": "Jadi hehe ma bangso i papungupunguhon angka lote i manipat sadarina i manipat borngin pe dohot manipat sadari marsogot; jala manang ise na papunguhon na ummotik, sampulu homer pinapunguna, laos dijomur nasida do i humaliang parsaroan i.",
      "type": "content"
    },
    {
      "verse": 33,
      "text": "Hape uju dihilhil nasida dope juhut i, tagan so suda dope disohali, nunga marpiarpiar muruk ni Jahowa mida bangso i, rahat situtu do pamunu ni Jahowa di nasida.",
      "type": "content"
    },
    {
      "verse": 34,
      "text": "Dung i dibahen nasida ma goar ni pangulonan i angka tanoman ni hahisapon, ala disi tartanom bangso na hisapan i.",
      "type": "content"
    },
    {
      "verse": 35,
      "text": "Dung i borhat ma bangso i sian angka tanoman ni hahisapon tu Hazerot, laos tinggal di Hazerot i nasida.",
      "type": "content"
    }
  ]
}